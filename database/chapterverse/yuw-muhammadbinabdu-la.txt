1|1|Mulina lya Allah, Jwaukoto wejinji, Jwachanasa channope
1|2|Lumbili losope lwene alapikwe Allah, M'mbuje jwa iwumbe yosope
1|3|Jwaukoto wejinji, Jwachanasa channope
1|4|Nsyene Lisiku Lyamalipilo
1|5|Kwele Jikape tukwagalagatila, soni Kwele Jikape tukwawenda chikamuchisyo
1|6|Tujongolelani kwitala lyagoloka
1|7|Litala lya awala wanya wamwapele chindimba, ngawaga wawatumbililidwe (awala wawaimanyi yakuona nikuileka), kapena wawasokonechele (awala wawailesile yakuona ligongo lya ujinga ni kupotela)
2|1|Alif-Lam-Mim
2|2|Achi ni Chitabu changali kaikasya nkati mwakwe, chongolo cha wakun'jogopa (Allah)
2|3|Awala wakasakulupililaga yangaiona, ni akwimikaga Swala mwakolosya, soni mu ichindu yatwapele akasatolaga
2|4|Ni awala wakasakulupililaga yayatulusyidwe kukwenu, ni yayatulusyidwe paujo penu (mmwe nkanim’biche), ni ya Akhera jamanjao akasakulupilila kusyesyene
2|5|Wele wanganyao ali pachongoko chakuumila kwa M’mbuje gwao, soni wanyao niwali wakupunda
2|6|Chisimu awala wakanile; yalumope kwa jamanjao mwatetele kapena nkatetela ngakulupililape
2|7|Allah wadindile chidindo m’mitima mwao ni m’mawiwi mwao, soni m’meso mwao mwana chisiwilo, basi tachipata jamanjao ilagasyo yekulungwa nnope
2|8|Soni chilikati cha wandu pana (achinakunaku) wakutiji: “Tukulupilile mwa Allah ni Lisiku Lyambesi.” Kutendaga nganawa wakulupilila
2|9|Akuntenda chinyengo Allah ni awala wakulupilile, ni pangali waakwanyenga ikaweje achimisyene, ni ngakulimanyilila
2|10|M’mitima mwao mwana ulwele; sano Allah niwajonjechesye ulweleo, basi tachipata jamanjao ilagasyo yakupoteka nnope ligongo lyakuwechetawecheta kwao yaunami
2|11|Soni naga asalilidwemo kuti: “Nkawatanganyaga pachilambo.” Akasatiji: “Chisimutu uwwe niwakwilanya.”
2|12|Manyililani yanti wanganyao chisimu chene niwali wakuwatanganya, nambo ngakulimanyilila
2|13|Soni naga asalilidwemo kuti: “Kulupililani yatite pakulupilila wandu wane.” Akasatiji: “Ana tukulupilile yatite pakulupilila wawawate?” Manyililani yanti wanganyao chisimu chene niwali wakuwawata, nambo ngakupata kumanyilila
2|14|Soni naga asimene ni awala wakulupilile, akasatiji: “Tukulupilile,” nambo pati apite pa kasyepela ku mashetani gajao, akasatiji: “Chisimu uwwe tulinamwe, uwwetu tukuwa tuli nkwatenda chipongwe.”
2|15|Allah chachalipila pa chipongwe chaocho, ni chiwalechelele nkusokonechela mwaomo achiyumbagayumbaga
2|16|Jamanjao ni awalawala wasagwile kusokonechela pakusumanya ni chongoko, nambo kusumanya kwaoko nganikwajonjechesya (chilichose), soni nganawa wakongoka
2|17|Chilandanyo chao chili chisawu ajulajula jwana kolesyaga moto (ndema jajwaliji nkwenda nchipi), sano katema kawalangwisye yayaliji mungulugulu mwakwe, Allah watyochesye lilanguka lyaolyo, nikwaleka ali nchipi wangawa nkulola
2|18|Wangapikana, wangawecheta, wangalola soni nganawa awujile (kuchongoko)
2|19|Kapena mpela wula janneso jakuuma kwinani, nikuwa mwana chipi, kulindima ni kumesya, akuwikaga yala yao m’mawiwi mwao ligongo lya chikokomo pakogopa kuwa, nambo Allah agasyungulile makafili (pagamanya chenene)
2|20|Kumesya kukusigalaga panandi kuti kusombole meso gao, ndawi ni katema jakukwamulichila (kumesyako) akwendaga mwilangukamo, nambo naga kwasimilemo akasajima. Mwanti Allah angasache angatyochesye kupikana kwao ni kulola kwao, chisimu Allah pa chindu chilichose awele Jwakombola
2|21|E jenumanja achinawandu! Mun'galagatileje M'mbuje gwenu juwan'gumbile jemanjammwe ni wakala wenu, kuti m'be wakuligosa (ku ipotesi)
2|22|Ajula jwana kuntendelaga litaka kuwa chakutandika, liwunde nikuwa nsakasa, nijwaatulwisye kuumila kwinani mesi (gawula), nijwaamesisye ni mesigo isogosi kuti iwe yakulya yenu, ningasimum'bichilaga Allah milungu kutendaga jenumanja nchimanyililaga (kuti jwangali wakamusyangana Najo)
2|23|Sano naga n'di wakaika pa ichindu yatuntuluchisye kapolo Jwetu, ikani najo sura jimpepe jakulandana ni ja m’Qur’an, soni mwawilanje wakamusyangana nao wangawaga Allah, naga jenumanja nkuwecheta yakuona
2|24|Nambo naga ngantenda nikuti ngasintenda soni, basi ujogopani Moto wauli sasu syakwe wandu ni maganga, wauwichidwe kuwa wamakafili
2|25|Mwatagulilani awala wakulupilile nikutendaga itendo yambone abali jakusengwasya janti akwete kupata wanganyao Matimbe ga ku Mbepo, gasikujilima cha pasi pakwe sulo, ndawi ni katema kachakapedweje isogosi mwalakwemo kuwa yakulya (yao), takajileje: “Ayi ni ayilayila itwapedwaga kala yila.” Ni takapedweje ichindu yakulandana (kaoneche kakwe nambo yakulekangana kanonye), soni akwete kupata wanganyao mwalakwemo achiwammakwao waswejesyedwe, soni jamanjao mwalakwemo takawe wandamo
2|26|Chisimu Allah jwangantesya soni kupeleka chilandanyo cha njenjema kapena chakupunda pele. Sano awala wakulupilile niakumanyililaga kuti chilandanyochi chakuonaonape chakuumila kwa M’mbuje gwao, nambo awala wakanile niakasatiji: “Ana Allah akusaka chichi pa chilandanyo chalakwechi?” (Allah) akwalechelelaga wajinji kusokonechela nacho, nambo soni akwajongolaga nacho wajinji. Nambotu jwaangaalechelela kusokonechela nacho ikaweje wakunyosya
2|27|Awala waakugopolanya chilanga cha Allah panyuma pakuchitawa, ni akasakataga yalamwile Allah kuti ilumbikanyisidwe, soni akasawatanganyaga pa chilambo, jamanjao niwali wakwasika
2|28|Ana chimunkane chinauli Allah kutendaga mwaliji wawe niwampele umi (wa duniya), kaneka champe chiwa, kaneka nichachin'jimusya (m’malembe), kaneko Kukwakwe tinchiujila
2|29|Jwalakwe ni Ajula juwan'guumbiile yosope yaili pa chilambo, kaneka wasachilile gumba liwunde, niwatawile mawunde nsano nagawili, soni Jwalakwe chindu chilichose awele Jwaachimanya chenene
2|30|Soni (kumbuchilani) katema kawawechete Ambuje wenu kwa Achimalaika kuti: “Chisimu Une ngusaka kuwika ku duniya (achinawandu) watakaweje alinkupisyangana (pakupitisya malamusi mmalo Mwangune).” Wanganyao watite: “Ana nkusaka kuwika mwalakwemo watachiwaga nkuwatanganya ni kusulusyaga myasi, kutendaga uwwe tukuwa tuli nkunnapilila ni lumbili Lwenu soni tukunswejesyaga?” Jwalakwe jwatite: “Chisimu Une ngumanyilila yangankuimanyilila jenumanja.”
2|31|Niwan'jiganyisye Adam mena ga indu yosope, kaneka wailosisye kwa Achimalaika niwaatesile kuti: “Mundagulilani mena ga ayi induyi naga nkuwecheta yakuona?”
2|32|Wanganyao watite: “Kuswejela ni Kwenu! Uwwe wangali umanyilisi (pa iliyose) ikaweje yantumanyisye, chisimutu M'mwe ni wan'di Wakumanyilila kwannope, Walunda lwakusokoka.”
2|33|Jwalakwe jwatite: “E mmwe Adam! Mwatagulilani mena gakwe.” Sano katema kajwatagulile mena gakwe (Allah) jwatite: “Ana nganimbecheta kukwenu yanti chisimu Une ngumanyilila yakusisika ya kumawunde ni petaka, soni nguimanyilila yankulosya palangulangu niyam'bele jenumanja n'di nkusisa?”
2|34|Soni (kumbuchilani) katema katwasalile Achimalaika kuti: “Mwasujudilani Adam.” Basi wosope niwasujudu kusigala Ibulisu; wakanile niwalikwesyisye, mwanti wasyuchile kuwa jumpepe mwa makafili
2|35|Soni twatite: “E mmwe Adam! Tamani mmwejo ni wankwenu mwitimbe lya ku Mbepo, ni n’dyeje mwalakwemo mwagopoka palipose pansachile, nambo ngasinchiwandichila achi chitelachi ntakuwa mu wakulitenda lupuso.”
2|36|Nambo shetani watelesyasisye wanawawilio mwalakwemo nikwakopokasya mu waliji mula, ni twatite: “Tulukani, chilikati chenu chili chana utinda, soni nkwete jenumanja ku duniya ndamo jenu ni kusengwa kwa ndema jannono.”
2|37|Sano Adam jwapochele malowe (gakutendela toba) kuumila kwa M'mbujegwe (nijwatesile toba) niwampochele toba jakwejo, chisimu Jwalakwe ni Jwakupochela nnope toba, Jwachanasa channope
2|38|Twatite: “Tulukani mwalakwemo wanaose; naga chikanyyichilile chongoko chakuumila Kukwangu, basi watakakuyeje chongoko Changucho ngaaja kuwa niwoga soni ngaaja kuwa wakudandaula.”
2|39|“Nambo wandu waakufuulu nikanila ma Aya Getu wanganyao niwandu wa ku Moto, wanyao kwalakweko takawe wandamo.”
2|40|E jenumanja wanache wa Israila! Kumbuchilani chindimba Changu chanampele, soni kwanisyani chilanga Changu None chingwanisye chilanga chenu, soni Jikape Une basi njogopani
2|41|Soni ikulupililani yandulwisye (yayili m'Qur’an) yayikwitichisya yan'di nayo, ni nkawa wandanda kuikana; soni kasinsagulaga (ya duniya) ya ntengo wannono pa kusumanya ni ma Aya Gangu, soni Jikape Une basi njogopani
2|42|Soni nkawanganyaga yakuona ni yaunami ni kusisaga yakuona kutendaga jenumanja nchimanyililaga
2|43|Soni jimikani Swala mwakolosya nikutolaga Zaka, ni n’jinameje pamo ni akwinama
2|44|Ana nkwachisya wandu wane yambone nikuliliwalila mwachimisyene posepo jenumanja nkusomaga chitabu, ana wangali lunda
2|45|Soni likamuchisyani pa kupilila ni pa (kuswali) Swala, soni chisimu jalakwejo jiwele jausito ikaweje kwa wakulinandiya
2|46|Awala waakusimichisya kuti tachisimangana ni M’mbuje gwao (Allah), soni kuti wanganyao Kukwakwe chachiujila
2|47|E jenumanja wanache wa Israila! Kumbuchilani chindimba Changu chanampele, soni nanchimbichisye kupunda iwumbe yosope (ya ndawi jenu)
2|48|Ni lijogopani Lisiku lyangakomboleka mundu kunkamuchisya mundu jwine chilichose, soni ngasikukundidwa kutyochela kwa jwalakwejo kuchondelela, atamuno chaliwombolela chakuuma kukwakwe ngasichipocheledwa, soni wanganyao ngasawa wakulupusyidwa
2|49|Soni (kumbuchilani) katema katwan'jokwele ku wandu wa Firiauna wawaliji nkumpa ilagasyo yakusakala nnope, waliji nkusikita wanache wenu wachilume nikwalekaga wumi wanache wenu wachikongwe, sano mu yalakweyo mwaliji mwana kulinjidwa kwekulungwa nnope kwakutyochela kwa M'mbuje gwenu
2|50|Soni (kumbuchilani) katema katwannekanganichisye mbwani, mwanti twan'jokwele wanganyammwe ni kwamisya wandu wa Firiauna, kutendaga jenumanja n'di nkulola
2|51|Soni (kumbuchilani) katema katwampele chilanga Musa cha ilo makumi ncheche (kuti atende ibada nkumalamo tumpe Taurati), kaneka nimwakatesile kang'ombe (kuwa kannungu kenu) panyuma pakwe (jwele ali apite kwitumbi kupochela Tauratijo). Nimwaliji wakulitenda lupuso
2|52|Kaneka nitwankululuchile panyuma pa yele kuti m'be wakutogolela
2|53|Soni (kumbuchilani) katema katwampele Musa Chitabu ni chakulekanganya (chilikati cha yakuona ni yaunami) kuti m'be wakongoka
2|54|Soni (kumbuchilani) katema kajwawechete Musa kwa wandu wakwe kuti: “E wandu wangu! Chisimu chene wanganyammwe n'ditendele lupuso mwachimisyene paakatenda kwenu kan'gombe (kuwa kannungu kenu), sano tendani toba kwa Akun'gumba wenu soni ulaganani mwachimisyenepe, yalakweyo niyayili yambone kukwenu pameso pa Akun'gumba wenu.” Kaneka niwapochele toba jenu, chisimu Jwalakwe ni Jwakupochela nnope toba, Jwachanasa channope
2|55|Soni (kumbuchilani) katema kamwatite: “E mmwe Musa! Nganituwa tunkulupilile mmwe mpaka tukam'bone Allah mesonkulola.” Nicham'buleje chikokomo cha moto (wa njasi), kutendaga jenumanja n'di nkulola
2|56|Kaneka twansyusisye panyuma pa kuwa kwenu kuti m’be wakutogolela
2|57|Soni twam'bunichile ni m'bulili wa liwunde nikuntuluchisya manna ni salwa, (nikuntenda kuti): “Lyagani mu yambone yatumpeleyi.” Ninganatutenda lupuso Uwwe, nambo achimisyene ni wawaliji nkulitenda lupuso
2|58|Soni (kumbuchilani) katema katwatite: “Jinjilani awu musiwu, ni n’dyeje mwalakwemo palipose pansachile mwagopoka, soni jinjililani pannango chiinamile ni m'becheteje kuti: ‘Tukululuchilani ilewi yetu.’ Uwwe chitunkululuchile ilewi yenuyo ni kwajonjechesya (yambone) wakolosya.”
2|59|Nambo wawalitesile lupuso wala wagalawisye (lilamusi lila mwanti wajinjile mwakokona, nikuwecheta) malowe gane gangawaga gawasalilidwe gala, sano ni twatuluchisye waalitenda lupuso wala ipotesi kutyochela kwinani ligongo lya kunyosya kwao
2|60|Soni (kumbuchilani) katema kajwawendele Musa wandu wakwe mesi, nitwantesile kuti: “Putasyani simbo jenujo peganga.” Basi nisyaumile mwalakwemo sulo likumi kwisa siwili, mwanti lukosyo lulilose lwamanyilile pakumwela pakwe. (Twasalile kuti): “Lyagani soni mwagani mu lisiki lyampele Allah, nambo nkalapwaga pa chilambo pakuwatanganya
2|61|Soni (kumbuchilani) katema kamwatite: “E mmwe Musa! Ngatukombola kupililila pa yakulya impepe! Sano tuwendelani kwa Ambuje wenu (Allah) kuti atukopochesye yaikusamesyaga litaka, kutandila ya mboga-mboga yakwe (mpela ngunde, mbwanda, ikuya ni sugama), kwisa soni masakaka gakwe, adiyo jwakwe, dengu jwakwe (chana) ni anyesi jwakwe. Jwalakwe jwatite: “Ana nkutindanya yangalondeka ni yambone? Tuluchilani ku chimisi, basi chisimu chinkapateje yam'bendileyo.” Mwanti kwawichidwe pa jamanjao kunyosyeka ni kulaga (kwangalekangana nako), niwawajilwe kupata gasabu ja kuumila kwa Allah, yalakweyo ligongo lyanti wanganyao waliji nkukanila ma Aya ga Allah, nikuwaga soni ali nkuulaga Achimitume mwangali ligongo. Basi yeleyo ni ligongo lya kunyosya kwao soni waliji ali nkusumba mipika
2|62|Chisimu awala wakulupilile (mitume jakala) ni wali mu Chiyuda, Akilisito ni Asabayi; jwalijose mwa jamanjao juchakulupilile mwa Allah ni Lisiku Lyambesi (pakunda Usilamu), ni kutendaga yambone (mu Usilamu mwaomo), nikuti akwete kupata malipilo gao kwa M’mbuje gwao, soni ngasaja kuwa nioga, ngasaja kuwa soni wakudandaula
2|63|Soni (kumbuchilani) katema katwajigele chilanga chenu, ni twalinyakwile litumbi pachanya penu (nikuntenda kuti): “Kamulisyani yatumpeleyi mwamachili, soni ikumbuchilani yaili mwalakwemu kuti m'be ni woga (wakun'jogopa Allah)
2|64|Nambo panyuma pa yalakweyo mwagalawiche (ni kusyulula), ukawaga umbone wa Allah pa jamanjammwe ni chanasa Chakwe nkaliji mwa wakwasika
2|65|Soni mmasile kwamanyilila chenene awala wana kusumbaga mpika mwa jamanja pa (kasa uchimbichimbi wa lisiku) Lyakuweluka, basi ni twasalile kuti: “Syukani majani gakunyosyeka.”
2|66|Ni twakutesile (kusyuka majani kwaoko) kuwa chitetelo cha kwatetela wawaliji pajele ndemajo ni wapanyuma pao, ni chamuko kwa wakun'jogopa (Allah)
2|67|Soni (kumbuchilani) katema kajwawechete Musa kwa wandu wakwe kuti: “Allah chisimu chene akunnamula kuti nsikite ng'ombe.” Wanganyao watite: “Ana nkututenda chipongwe?” Jwalakwe jwatite: “Ngulijuya mwa Allah ya kuwa mwa (wandu) ajinga (wakutenda chanache pa dini).”
2|68|Wanganyao watite: “Tuwendelani kwa Ambuje wenu kuti atulondechesye ya ng'ombe jakwejo.” Jwalakwe jwatite: “Chisimu Jwalakwe akuwecheta yanti chisimu jalakwejo ni ng'ombe janganijiwa jekulungwa nnope kapena kamwana, nambo jachilikati cha siwilisi, basi tendani yannamulidwe.”
2|69|Wanganyao watite: “Tuwendelani kwa Ambuje wenu kuti atulondechesye ya ntundu wakwe.” Jwalakwe jwatite: “Chisimu Jwalakwe akuwecheta yanti chisimu jalakwejo ni ng'ombe jam'bilichila wakucha, jakwasengwasya wajilola.”
2|70|Wanganyao watite: “Tuwendelani kwa Ambuje wenu kuti atulondechesye ya ng'ombe jakwejo chenene, chisimu ng'ombe (syatulondechesyesyo) siwele syakulandana-landana kukwetu, sonitu uwwe chisimu chene naga Allah akusaka, chitujongoleledwe (ku jalakwejo mpaka chitujipate).”
2|71|(Musa) jwatite: “Chisimu Jwalakwe akuwecheta yanti chisimu jalakwejo ni ng'ombe jangajijiganya masengo gaguguda litaka, soni jangajitila mbeju, jambonembonepe mwanti jangali liwala.” Wanganyao watite: “Sambano nim'biche nago malowe gakuona-onape.” Basi niwajisikite (mwalikanganichisya), mwanti wasigele panandi kuti akatenda
2|72|Soni (kumbuchilani) katema kamwauleje mundu, basi nimwaliji nkututilana mu yalakweyo, (wane kutiji: “Chenono niwauleje,” wane kutiji: “Nambo chenono),” Allah ni nkumanyukula yamwaliji nkusisa
2|73|Basi nitwatite: “Munnyesyani (jwakuwajo) ni chipande chine chang'ombejo (ni chasyuche nikunnanjila nkuulaga).” Iyyoyopeyo (yawatite pakunsyusya jwele) nimutachisyuchisya wawe (pa Kiyama), ni akunnosyaga imanyilo Yakwe kuti m'be ni lunda
2|74|Kaneka mitima jenu panyuma pa yalakweyo ni jajumwile kuti gwa! Ni kuwa mpela liganga kapena kumulisya nnope (kulipunda ligangalyo). Chisimu chene pana maganga gane sulo sikasatulukaga kuumila mwalakwemo, pana gane soni gaganjikaga nikuumagamo mesi, ni pana gane soni gakugwaga ligongo lya kun'jogopa Allah, sanotu Allah nganawa jwanti ni ngaimanya yankutenda
2|75|Ana (jenumanja Asilamu) nkukolaga tama janti ni kunkulupilila wanganyao, kutendaga likuga line mwa jamanjao lyaliji nkupikanila malowe ga Allah, kaneka nikugapitikusya panyuma pagamanya chenene aku achimanyililaga (kuti akulemwa)
2|76|Soni naga asimene ni awala waakulupilile, akasatiji: “Tukulupilile (yanti Muhammadi ﷺ Ntume nsyesyene soni jukolanjidwe mu itabu yetu.)” Nambo pati atemi achimisyenepe pakasyepela akasatiji: “Ana nkwatagulila wanganyao yammanyisye Allah (mu Taurat) kuti akan'gomeche nayo kwa M'mbuje gwenu, ana wangali lunda?”
2|77|Ana ngakumanyilila yanti Allah jukuimanya yaakusisa ni yaakulosya
2|78|Soni mwa jamanjao mwana ajinga wangachimanya chitabu nambo kusepelela unami, niwangali ine ikaweje liganichisya basi
2|79|Basi ipotesi takaipate awala waakulemba chitabu nimakono gao, kaneka ni akutiji: “Achichi chityochele kwa Allah.” (Akuwecheta wele unamiu) kuti apate (ya duniya) yantengo wannono pakusumanya ni chalakwecho, basi ipotesi niyao ligongo lya yagalembile makono gao, soni ipotesi niyao ligongo lya yaakupatayo
2|80|Soni (Ayudao) akasatiji: “Moto ngauja kutukwaya ikaweje mowa gakuwalanjika pe.” Jilani: “Ana mwatekulangana najo Allah mwanti Allah ningawa nkasa chilanga Chakwe, kapena n'gamba kum'bechetela Allah ya ngankuimanyilila?”
2|81|Elo! Jwaapanganyisye chakusakala, soni nikunsyungula ilemwa yakwe, basi wanganyao niwandu wa ku Moto, wanyao kwalakweko takawe wandamo
2|82|Sano awala waakulupilile nikutendaga yambone, wanganyao niwandu wa ku Mbepo, wanyao kwalakweko takawe wandamo
2|83|Soni (kumbuchilani) katema katwajigele chilanga chawanache wa Israila chanti: “Ngamun'galagatilaga jwalijose ikaweje Allah, ni mwatendeleje yambone achinangolo, wapaulongo, wawina ni masikini, soni m'becheteje ni wandu yambone chenene, soni jimikani Swala mwakolosya nikutolaga Zaka.” Kaneka mwagalawiche (nikuchitundumalila chilangachi) ikaweje wannono mwa jenumanja, aku nchisyululaga
2|84|Soni (kumbuchilani) katema katwajigele chilanga chenu chanti: “Ngansulusyaga myasi jenu, soni ngankoposyanaga mwachimisyenepe mmisi jenu.” Sano jenumanja ni mwakundile aku nchitendelaga umboni (kuti chilangacho chakuona nambo nganinchikuya)
2|85|Yeti jemanjapemmwe niwankuwulagana soni mwachimisyenepe, nikulikoposyaga likuga line mwa jamanja mmisi jao, nkukamusyangana (ni amagongo) pa (kwatendela yangalumbana) wanganyao mwasambi ni mwakusumba mpika. Nambo naga mateeka (akayidi wakamulwa kungondo) ganyyichilile nkugaombolaga, kutendaga ili haraam kukwenu kwakoposya wanganyao. Ana nkukulupilila mbali jine ja chitabu, mbali jine nikujikana? Basi pangali malipilo gane kwa nkutenda yalakwei, ni ikaweje kwaluka pa umi wa duniya, soni lisiku lya Kiyama chakapelechedwe ku ilagasyo yakupoteka nnope, sanotu Allah nganawa jwanti ni ngaimanya yankutenda
2|86|Jamanjao niawalawala wasagwile umi wa duniya pakusumanya ni Akhera, niligongo lyakwe ilagasyo ngaija kupungusyidwa kwa jamanjao soni ngaja kuwa waakulupusidwa
2|87|Soni yakuonaonape, Musa twampele Chitabu ni twakuichisye panyuma pakwepo achimitenga (wane). Soni Isa mwanache jwa Maryam twampele isimosimo yakuonechela ni twan'dimbangenye ni Nsimu Weswela (Jibulilu). Ana ngawa ndawi ni katema kawanyyichililaga ntenga ni yangaikunonyelwa mitima jenu mwalikwesyaga? Mwanti likuga line (lya achimitenga) mwalikaaniile, likuga line soni nkuliulaga
2|88|Soni wanganyao watite: “Mitima jetu jeunichilidwe (kwanti ikulepeleka kwinjila yankulalichila mmwe Muhammadi ﷺ).” (Yeletu yaunami) nambo Allah walwesile wanganyao ligongo lyaukafili wao mwanti yannonope ni yaakukulupilila
2|89|Soni ndema jachaichilile chitabu chakutyochela kwa Allah chakwitichisya (itabu) yalinayo (wachikanile), kutendaga kala (nkanaiche Muhammadi ﷺ ni Qur'an) waliji nkuwenda chikulupusyo (kwa Allah kupitila mu kwika kwa jwele Ntume jwachachakulupusya) kwa wandu makafili. Nambo ndema jayaichilile ya waliji nkuimanyililayo waikanile, basi malweso ga Allah gali pa achimakafili
2|90|Kaje kusakala yasagwile pakusumanya ni (ntendele wa) mitima jao, kwakuli kanila kwao yatulwisye Allah ligongo lya litima lyanti Allah antuluchisye ukoto Wakwe jwansachile mwa achikapolo Wakwe (jwanganawa Myuda), basi ni awajilwe kupata gasabu pachanya pa gasabu (jakala). Soni akwete kupata achimakafili ilagasyo yakwalusya
2|91|Soni naga asalilidwemo kuti: “Kulupililani yatulwisye Allah.” Akasatiji: “Tukulupilila yayatulusyidwe kukwetu.” Ni akukanila yayaiche panyuma pakwe kutendaga yili yakuonaonape yayikwitichisya yalinayo. Jilani: “Nambi uli mwaulagaga Mitume ja Allah kalako, naga mwaliji wakulupilila (kusyene)?”
2|92|Soni (Ayudammwe) pamasile pawam’bichilile Musa ni ilosyo yakuonechela (palangulangu), kaneka ni mwakatesile kang'ombe (kuwa kannungu kenu) panyuma pa (kutyoka) jwalakwejo (kuja kwitumbi kuupochela malamusi), ni mwaliji wakulitenda lupuso
2|93|Soni (kumbuchilani) katema katwajigele chilanga chenu, ni twalinyakwile litumbi pachanya penu, (nikuntenda kuti): “Kamulisyani yatumpeleyi mwamachili soni pikanani.” Wanganyao watite: “Tupikene nambo tunyosyisye.” Ni wamwesyedwe m’mitima mwao (chinonyelo cha kukagalagatila) kang'ombe ligongo lya ukafili wao. Jilani: “Kaje kusakala yaikunchisya chikulupi chenu, naga n'di wakulupilia (kusyene).”
2|94|Jilani (pakwasalila Ayudao): “Naga nyumba jambesi ja kwa Allah jili jenujenupe pangali wandu wane, basi chilajilani chiwa naga nkuwecheta yakuona.”
2|95|Nambo nganawa achilajile ata panandi ligongo lya (yasambi) yagalongwesye makono gao, sanotu Allah ni jwaakwamanya chenene wakulitenda lupuso
2|96|Sonitu chimwasimane kwene (Ayudao) kuti niwali wakupapambila nnope wumi wa duniya kwapunda wandu wane, kwapunda soni wakuwanganya (Allah ni isanamu), jwalijose mwa jamanjao akasasachililaga ali apedwile wumi welewu wakwana yaka sausande, kutendaga kupedwa kwakwe wumi welewu nganikuwa kum'bisile kwanaula ni ilagasyo. Sanotu Allah ni Jwakuilolechesya yaakutenda
2|97|Jilani: “Mundu juchawe mmagongo jwa Jibulilu (ligongo lyakwika najo Qur'an,) basi (amanyilile kuti) chisimu jwalakwejo ajituluchisye (Qur'anijo) mu ntima mwenu kwa lisosa lya Allah, kwisa kuijitichisya (itabu) yaili paujo pakwe, nikuwa chongolo ni abali jakusengwasya kwa wakulupilila.”
2|98|Mundu jwali mmagongo jwa Allah, Malaika Gakwe, Mitenga Jakwe, Jibulilu ni Mikailu (basi niyakwe), chisimutu Allah ni Mmagongo jwa makafili
2|99|Soni yakuonaonape, twatulwisye kukwenu ma Aya gakusalichisya, nipangali waakugakana ikaweje wakunyosya
2|100|Ana nganiiwa yanti ndawi ni katema kaakutawanaga chilanga, likuga line mwa jamanjao akasachijasaga? Nambo kuti wajinji mwa jamanjao ngakukulupilila
2|101|Soni ndema ja jwaichilile Ntenga jwakutyochela kwa Allah jwakwitichisya yalinayo wanganyao, likuga lya lyapedwile Chitabu lyaponyisye Chitabu cha Allah kunyuma kwa migongo jao mpela ngakuchimanyilila
2|102|Niwaikuyiye (itabu yausawi) yagaliji nkwasoomela mashetani (ni kwalambusyaga kuti wele usawiu waliji) mu uchimwene wa Sulaimana, ninganakufuluji Sulaimana nambo mashetani ni gagaliji nkufulu, ngati gajiganyaga wandu usawi (wagaumanyi kala Sulaimana nkanaiche), ni (usawi) wawatulusyidwe kwa malaika gawili Haruta ni Maruta ku Babila, nambo (achimalaikao) nganawaga ali nkun'jiganya jwalijose ikaweje ali ansalile kaje kuti: “Uwwetu tuwele fitina (jakun'dinga chikulupi chenu), sano nkakufulu.” Ni waliji nkulijiganya kwa wawilio (chisamya) chakulekanichisya chilikati cha mundu ni wankwakwe. Ni nganawa wanti ni kunnagachisya nayo yalakweyo jwalijose ikaweje kwa lisosa lya Allah, niakulijiganyaga yakwajonanga, yangawa nkwakamuchisya, soni amasile kumanyilila kuti jwayiche mwa kuusagula (usawio), nganakola liunjili lililyose (lya yambone) ku Akhera. Kaje kusakala yasagwile pakusumanya ni (ntendele wa) mitima jao, ingawe wamanyililaga
2|103|Soni wanganyao ingawe wakulupilile ni kuligosa, chisimu chene, malipilo gakuumila kwa Allah gakaliji gambone (kukwao) ingawe wamanyililaga
2|104|E jenumanja wankulupilile! Kasintiji (pakunsalila Ntume ﷺ): “Tuchiingaani.” Nambo n'jileje: “Ntukosowalile.” Soni pikanilani (malamusi), mwanti akwete kupata achimakafili ilagasyo yakupoteka nnope
2|105|Ngaakunonyelwa awala wanya wakanile; kutandila achinsyene itabu (Ayuda ni Akilisito) ni wakuwanganya (Allah ni isanamu) kuti intuluchile jenumanja (Asilamummwe) yambone iliyose kutyochela kwa M'mbuje gwenu. Nambotu Allah akunsagulilaga ukoto Wakwe jwansachile, soni Allah ni nsyene umbone wekulungwa
2|106|Ngatukufutatu Aya jilijose kapena kujiliwasya, ikaweje tukwikanajo jine jambone kupunda jalakwejo kapena jakulandana najo, ana ngankumanyilila kuti Allah pa chindu chilichose awele Jwakombola
2|107|Ana ngankumanyilila kuti Allah akwete uchimwene wa kumawunde ni petaka? Soni nganinkola jenumanja kaligoselo ata nkulupusyo jwangawaga Allah
2|108|Kapena nkusaka (Asilamummwe) kuti mum'busyeje Ntenga jwenuﷺmpela yawatiji pakuwusyidwa Musa kalakala (iwusyo yachalu)? Soni jwachasagule ukafili pakusumanya ni chikulupi, nikuti amasile mwasokonechele kuleka litala lyagoloka
2|109|Wajinji mwa achinsyene itabu (Ayuda ni Akilisito) awele ali nkusachilila yanti ali am'buchisye (Asilamummwe) ku ukafili panyuma pakulupilila kwenu, ligongo lya litima lyakutyochela kwa wanganyao achimisyene, panyuma pakuonechela kwa jamanjao chakuona (jwali Muhammadi ﷺ), basi mwakululuchilani nikwaleka mpaka Allah ayichenalyo lilamusi Lyakwe, chisimu Allah pa chindu chilichose awele Jwakombola
2|110|Soni jimikani Swala mwakolosya ni ntoleje Zaka, soni mu chambone chilichose chinkulilongochesya chinkachisimane kwa Allah, chisimu Allah ichindu yankutenda awele Jwakuilolechesya
2|111|Soni watite: “Ngawa nkuja kwinjila ku Mbepo ni ikaweje jwali Myuda kapena Nkilisito.” Yele ni isako yao. Jilani: “Ikani nao umboni wenu naga nkuwecheta yakuona.”
2|112|(Ngwamba!) Nambo kuti mundu jwachajipeleche ngope jakwe kwa Allah (pakunda Usilamu), ni ali jwakolosya (pa Usilamu wakwe), jwele nijuchakapate malipilo gakwe kwa M'mbujegwe, soni ngasaja kuwa nioga, ngasaja kuwa soni wakudandaula
2|113|Soni Ayuda akasatiji: “Akilisito nganawa pa chilichose (wangali dini jaakukuya).” Nombe Akilisito akasatiji: “Ayuda nganawa pa chilichose (wangali dini jaakukuya).” Kutendaga wanganyao akusoomaga Chitabu, mmomopemo mwa kulandana nimalowe ga wanganyao nimwaakuwechetela wandu wangali chachimanyi (wagalagatila isanamu). Sano Allah ni jwatachijilanya chilikati chao lisiku lya Kiyama pa ichindu yawaliji nkutindana pa yalakweyo
2|114|Ana soni nduni jwali jwalupuso nnope kumpunda mundu jwaakukanya misikiti ja Allah kuti Lina Lyakwe lisalidweje mwalakwemo, ni akulimbangana pakujitendekasya chisaame (pakwalekasya wandu kutendelamo ibada). Wanganyao nganikuwa kwakuwajilwa kukwao kuti ajijinjile (misikitijo) ikaweje mwawoga. Kwaluka ni kwao pa duniya, soni ku Akhera chakapate ilagasyo yekulungwa nnope
2|115|Soni kungopoko ni kungapililo nsyene jwakwe Allah, sano kulikose kuchin'galauchile (pakuswali naga Allah annamulile), nikuti kwalakweko nikuchili chibula cha Allah, chisimu Allah ni Jwakwanila kusyene (ku iwumbe Yakwe), Jwakumanyilila nnope
2|116|Soni akasatiji: “Allah alitendele mwanache.” Kuswejela ni Kwakwe (Allah awambalene nayo yele), nambo kuti yosope ya kumawunde ni petaka iwele Yakwe Jwalakwejo, yosope yene ikwitika Kukwakwe (mwa ukapolo)
2|117|(Jwalakwe ni) Nkugumba mawunde ni mataka, sano naga asachile kuti chindu chipatikane, basi agambaga kuchilamula kuti: “M'be!” ni chikasawaga
2|118|Soni wandu wangali chachimanyi akasatiji: “Ligongo chichi Allah jwangatuwechetekasya uwwe, kapena kutuichilila chisimosimo?” Mmomopemo mwakulandana nimalowe ga wanganyao nimwawawechetele wandu wakala jamanjao nkanapagwe, mitima jao jilandene, pamasile patusalichisye ma Aya kwa wandu waakukulupilila kusyesyene
2|119|Chisimutu Uwwe tuntumisye (mmwejo Muhammadi ﷺ) ni yakuona kuti m'be wakutagulila abali syakusengwasya ni wakutetela, soni ngan'ja kuwusyidwa ya wandu wa ku Moto Waukali
2|120|Soni nganawa anchiniile mmwejo Ayuda ni Akilisito mpaka n'di nkuyiye dini syao. Jilani: “Chisimu chongoko cha Allah ni chachili chongoko chisyesyene.” Nambotu naga nkuye yakusaka yao (chachili Chiyuda kapena Chikilisito chaocho) panyuma pa yainyyichilile yaumanyilisiyi (jajili Qur’an), chim'be wangali wakun'gosa ata wakunkulupusya (pa ipotesi yakuumila) kwa Allah
2|121|Awala watwapele chitabu nikuchisoomaga kusyesyene (mwangali konjechesya kapena kupungula), wanganyao niwaakuchikulupilila (chitabu cha Qur’an), nambo wachachikane chele, wanganyao niwachawe wakwasika
2|122|E jenumanja wanache wa Israila! Kumbuchilani chindimba Changu chanampele, soni nanchimbichisye kupunda iwumbe yosope (yandawi jenu)
2|123|Ni lijogopani lisiku lyangakomboleka mundu kunkamuchisya mundu jwine chilichose, soni ngasichikundidwa kuumila kwa jwalakwejo chaliombolela, atamuno chondechonde (cha akuchondelela) ngasichinkamuchisya, soni wanganyao ngasawa wakulupusidwa
2|124|Soni (kumbuchilani) katema kajwalinjidwe Ibrahima ni Ambujegwe pakumpa malamusi, niwagakwanisye. (Allah) jwatite: “Chisimutu Une chinantende mmwejo kuwa nnongola jwa wandu.” (Ibrahima) jwatite: “Ana ni achiwanangu wakwe?” (Allah) jwatite: “(Elo, nambo kuti) chilanga changu ngawa nkwapata wakulitenda lupuso (mu wanache wenuo.)”
2|125|Soni (kumbuchilani) katema katwakutesile ku nyumba (ja Likaaba) kuwa kwakuja kwendelajendela wandu nikwantunjelele, soni patendani pamalo pawaliji nkwima Ibrahima (ndema jawatawaga Likaabalyo) kuwa pakuswalila. Nitwannamwile Ibrahima ni Ismaila kuti: “Jiswejesyani Nyumba Jangu ligongo lya wakujisyungula, ni wakutama itikafu ni wakwinama ni kusujudu (pakuswali).”
2|126|Soni (kumbuchilani) katema kajwawechete Ibrahima kuti: “E Ambuje wangu! Utendani awu Musi (wa Maaka) kuwa wantunjelele, nimwape achinsyeneo isogosi, nambo waakulupililepe mwa jamanjao mwa Allah ni Lisiku Lyambesi.” (Allah) jwatite: “Nijwakufulu jwake, basi chinansengwasye panandi kaneka chinjintutila ku ilagasyo ya ku Moto, kaje kusakala malo gakuujila gakwe!”
2|127|Soni (kumbuchilani) katema kawaliji nkukwesya Ibrahima ni Ismaila chitepo chanyumba (ja Likaaba aku achiwendaga kuti): “Ambuje wetu! Pochelani kutyochela kukwetu (masengo getuga), chisimutu Mmwe ni wan'di Wakupikanichisya, Wakumanyilila nnope.”
2|128|“Ambuje wetu! Tutendani kuwa wakulipeleka Kukwenu, ni mu wanache wetu (muwe mwana soni) nkutula wakulipeleka Kukwenu, soni tulosyani (matala ga katende ka) ibada yetu (ya Hija ni Umra), ni ntupochele toba jetu, chisimu Mmwejo ni wan'di Wakupochela nnope toba, Wachanasa channope.”
2|129|“Ambuje wetu! Mwatumichisyani Ntenga jwakutyochela mu wanganya peo, kuti wasoomeleje ma Aya Genu ni kwajiganyaga Chitabu ni lunda lwakusokoka, soni kuti waswejesyeje, chisimutu Mmwe ni wan'di Wamachili gakupunda, Walunda lwakusokoka.”
2|130|Ana nduni jwatatende ngajisaka dini ja Ibrahima (wauli Usilamu) pangawaga jwaauwawatisye ntima wakwe? Sonitu pamasile patwansagwile (Ibrahimajo) pa duniya, chisimu jwalakwe soni ku Akhera takawe mwa wandu wambone
2|131|(Kumbuchilani) katema kawasalilidwe ni Ambujegwe (Allah) kuti: “Lipelekani (pakuwa Nsilamu).” Jwalakwe jwatite: “Nalipeleche kwa M'mbuje jwa iwumbe yosope (mbele Nsilamu.)”
2|132|Soni Ibrahima waagombelechesye yalakwei (yakuya dini ja Usilamu) wanache wakwe, nombe Yaakubu (jwaagombelechesye wanache wakwe kuti): “E achiwanangu! Chisimu Allah ansagulile Dini, ningasim'bwa ikaweje n'di Asilamu.”
2|133|Ana jenumanja mwapali ndema jachanyyichilile Yaakubu chiwa? Katema kawawusisye wanache wakwe kuti: “Ana chin'galagatileje chichi panyuma pangu?” Wanganyao watite: “Tugalagatileje N'nungu jwenu, (jujojopejo) ni N'nungu jwa achinangolo wenu; Ibrahima, Ismaila ni Isihaka, N'nungu Jumpepe. Sonitu uwwe tukulipeleka Kukwakwe (pakuwa Asilamu).”
2|134|Walakweo ni nkutula wawapite kala, chiuchipata yawapanganyisye, nombe wanganyammwe tinchipata yampanganyisye, soni ngasin'ja kuwusyidwa mu ichindu yawaliji nkutenda wanganyao
2|135|Soni (Ayuda ni Akilisito) akasatiji (pakwasalila Asilamu): “Naga kuti n'jongoche nim'be Ayuda kapena Akilisito.” Jilani: “Nambo (uwwe tukuya) dini ja Ibrahima jwakongoka (jwa walekangene nasyo dini syepombotale), soni nganawa mwa akuwanganya (Allah ni isanamu).”
2|136|Wechetani (jenumanja Asilamu pakwasalila Ayuda ni Akilisito) kuti: “Uwwe tukulupilile mwa Allah, ni yaitulusyidwe kukwetu (jajili Qur’an), ni yayatulusyidwe kwa Ibrahima, Ismaila, Isihaka, Yaakubu ni isukulu yakwe, ni yawapedwile Musa ni Isa, ni yawapedwile Achimitume kuumila kwa M’mbuje gwao, ngatukulekanganya chilikati cha jumpepe mwa wanganyao, soni uwwe Kukwakwe tukulipeleka (pakuwa Asilamu).”
2|137|Sano naga wanganyao akulupilile yantite paakulupilila jenumanja, nikuti chajongoche, nambo naga akugalauka (kuleka chele chikulupichi), nikuti wanganyao agambile kuwa mu ukangani, basi Allah chan'gose jenumanja (ku yakusakala yakutyochela) kwa wanganyao, soni Jwalakwejo ni Jwakupikanichisya Jwakumanyilila nnope
2|138|(Kuyani) dini ja Allah (wauli Usilamu), ana niwani wakwete dini jambone kupunda ja Allah? Sonitu uwwe Jwelepejo nijwatukun'galagatila
2|139|Jilani (ku Ayuda ni Akilisito): “Ana nkusisyana nowe pa ya Allah kutendaga Jwalakwejo ni M'mbuje gwetu soni M'mbuje gwenu? Soni uwwe tukwete yakutenda yetu, nombe jenumanja nkwete yakutenda yenu, soni uwwe (yosope yatukutendaga) tukunswejechesyaga Jwalakwe.”
2|140|Kapena (jenumanja Ayuda ni Akilisito) nkuwechetaga kuti: “Kutandila Ibrahima, Ismaila, Isihaka, Yaakubu ni isukulu yakwe, waliji Ayuda kapena Akilisito?” Jilani: “Ana wanganyammwe ni wan'di wakumanyilila nnope kapena Allah (jwaakuti wanyao waliji Asilamu)?” Ana nduni jwali jwalupuso nnope kumpunda mundu jwaakusisa umboni wakwete wakutyochela kwa Allah! Sanotu Allah nganawa jwanti ni ngaimanya yankutenda
2|141|Walakweo ni nkutula wawapite kala, chiuchipata yawapanganyisye, nombe wanganyammwe tinchipata yampanganyisye, soni ngasin'ja kuwusyidwa mu ichindu yawaliji nkutenda wanganyao
2|142|Pangakawapa wawawate mwa wanduwa chaweje alinkuwecheta kuti: “Ana nichichi chachagalawisye (Asilamu) kuleka ku chibula kwao kuwaliji nkulola (pakuswali)?” Jilani: “Kungopoko ni kundiwilo nsyene jwakwe Allah, akasan'jongolela jwaakunsaka kwitala lyagoloka.”
2|143|Soni iyyoyopeyo tuntesile wanganyammwe kuwa nkutula wachilikati kuti m'be mboni pa wandu, nombenajo Ntenga (Muhammadi ﷺ) awe mboni pa jamanja, ninganitukutenda ku chibula (cha Baitul Muqaddas) kwamwaliji nkulola, ikaweje kuti tummanyukule mundu jwaakunkuya Ntenga pakunnekanganya nimundu jwaakugalauchila ku indende yakwe, soni chisimu chene (yagalausya chibulayo) yaliji yakusausya kwekulungwa nnope ikaweje kwa wandu wawajongwele Allah, ninganawa Allah jwanti nikonanga chikulupi chenu (pa swala syenu sim'bele n'di nkuswali pakulola ku Baitul Muqaddas), chisimu Allah kwa wandu ni Mpole kusyene, Jwachanasa channope
2|144|Pamasile patukuweni galausyagalausya kwa ngope jenu (mmwe Muhammadi ﷺ kulola) kwinani, sano chitun'galauchisye ku chibula chankuchisakacho, mwanti sano galauchisyani ngope jenu upande wa Nsikiti Wakuchimbichika (wa Maaka), soni palipose pachim'be wanganyammwe galauchisyani ngope syenu ku wele upandeo, soni chisimu chene awala wawapedwile Chitabu akumanyilila yanti yalakweyi yakuonaonape yakuumila kwa M’mbuje gwao, sano Allah nganawa jwanti ni ngaimanya yaakutenda wanganyao
2|145|Naatamuno m’biche nacho kwa awala wawapedwile chitabu chilosyo chantundu uliose nganawa akuyiye chibula chenu, nombe mmwe nganim'ba nkuyiye chibula chao, soni atamose wane mwa jamanjao nganawa akuyiye chibula chawane, nambo naga nkuye yaakwisaka wanganyao panyuma pa umanyilisi wawunyyichilileu, chisimu mmwe chim'be pa jele ndemajo mwa wakulitenda lupuso
2|146|Wandu watwapele chitabu akuimanyilila yalakweyi yaakuti pakwamanyilila wanache wao, nambo chisimu likuga line mwa jamanjao likasasisaga yakuona lichiimanyililaga
2|147|(Yalakweyi ni) yakuona yakuumila kwa Ambuje wenu, basi ngasim'ba ata panandi mwa wakaichila
2|148|Soni uliose (mwa mikutula jakala) wakwete upande wakwe wawalolaga (pakuswali), basi ijanguilani yambone, palipose pachim'be Allah tachiika namwe wanaose (lisiku lya Kiyama), chisimu Allah pa chindu chilichose awele Jwakombola
2|149|Soni kulikose kumpite basi galauchisyani ngope jenu ku Nsikiti Wakuchimbichika, soni chisimu yalakweyi niyakuona yakuumila kwa Ambuje wenu, sano Allah nganawa jwanti ni ngaimanya yankutenda wanganyammwe
2|150|Soni kulikose kumpite (mmwe Muhammadi ﷺ) basi galauchisyani ngope jenu ku Nsikiti Wakuchimbichika, nombe palipose pachim'be wanganyammwe basi galauchisyani ngope syenu ku upandeo, kuti wandu akasakola malowe gakutatawana namwe, ikaweje wawowopeo walitendele lupuso mwa jamanjao, basi ngasimwajogopaga wanganyao nambo munjogopeje Une, ni kuti ngwanilisye chindimba Changu pa jenumanja kuti n'jongoche
2|151|Mpela mutuntumichisye kukwenu jenumanja Ntenga jwakutyochela mwa wanganyapemmwe jwaakunsoomela ma Aya Getu, nikunswejesyaga, ni akun'jiganyaga Chitabu ni lunda lwakusokoka, ni akun'jiganyaga soni yamwalekaga ngaimanya
2|152|Basi mungumbuchilani, None chinankumbuchile, soni mundogolelani, ni nkanganaga
2|153|E jenumanja wankulupilile! Likamuchisyani (naga yimpatile ipato) pakupilila ni kuswali, chisimu Allah ali pamo ni akupilila
2|154|Ni ngasim'bechetaga pa kwamba ya wandu waakuwulajidwa petala lya Allah kuti: “Wawe.” Nambo wachijumi gamba kuti ngankupata kumanyilila
2|155|Soni chitun'dinje ni chindu chakogoya (mpela ngondo), kwisa soni sala, kunandipa kwa ipanje, kwasika kwa maumi ni konasika kwa isogosi, ni mwatagulilani wakupilila abali jakusengwasya
2|156|Awala wanti naga ipato yapatilemo akasatiji: “Chisimu uwwe wa Allah, soni chisimu uwwe Kukwakwe tuuchiujila.”
2|157|Wanganyao ukoto wakuumila kwa M’mbuje gwao uli pa jamanjao ni chanasa, soni wanyao niwali wakongoka
2|158|Chisimu (matumbi ga) Swafa ni Maruwa gawele mu imanyilo ya (Dini ja) Allah, sano jwalijose jwapite kutenda Hija kapena Umra, pawe pangali ulemwa kwa jwalakwejo kuusyausya kwenda chilikati chakwecho, mwanti jwachapanganye masengo mwa gamba kulipeleka (nikuti tachilipidwa), chisimu Allah ni Jwakutogolela kusyene, Jwakumanyilila nnope
2|159|Chisimu awala waakusisa yatutulwisye yaili ilosyo yakuonechela palangulangu soni yaili chongoko, panyuma panti tuisalichisye kwa wandu m’Chitabu, wanganyao niwaakuwa ali nkulwesedwa ni Allah, soni ni akuwa ali nkulwesedwa ni akulwesa
2|160|Ikaweje awala watesile toba ni kwilanya (yawawatanganyagayo) ni kusalichisya (yawasisagayo), basi wanganyao ni wachinapochele toba jao, soni Une ni Jwakupochela nnope toba, Jwachanasa channope
2|161|Chisimu awala wakanile nikwikanila kuwa ali makafili, wanganyao malweso ga Allah, Achimalaika ni wandu wosope gali pa jamanjao
2|162|Mwele (mmalweso ga ku Motogo) chakawe wandamo, ilagasyo ngaija kupungusyidwa kwa jamanjao, soni wanyao ngaaja kupedwa lipesa
2|163|Soni Nnungu jwenu ni Nnungu Jumpepe basi, pangali nnungu jwine (jwakuwajilwa kun'galagatila) ikaweje Jwelepejo, Jwaukoto wejinji, Jwachanasa channope
2|164|Chisimu chene mu kagumbidwe ka mawunde ni mataka, ni kupisyangana kwa chilo ni muusi, ni yombo yekulungwakulungwa yaikwenda m'mbwani ili ipachile ichindu yakwakamuchisya wandu (nambo ngamilwa), ni mesi gaatulwisye Allah kuumila kwinani nikusyuchisya nago litaka panyuma pakuwa kwakwe, ni kwenesya palakwepo mitundu josope ja inyama, ni kujigalausyagalausya mbungo ni mawunde gawula gagakwendesyedwa chilikati cha kwinani ni pasi, muwele mwana ilosyo kwa wandu wakwete lunda
2|165|Soni chilikati cha wandu pana waakulitendelaga (isanamu kuwa) milungu (jao) kunneka Allah, ni akwinonyelaga yaakatite pakunnonyela Allah, nambo wandu wakulupilile niwali wakunnonyela Allah mwakupelenganya. Mwanti wandu walitendele lupusowo angajione ndema jachakaioneje ilagasyo (akaiweni yakogoya kusyene), ligongo machili gosope gachiwa ga Allah, soni Allah ni Jwaukali pakupeleka ilagasyo
2|166|(Mwakumbusyani) katema katachiliipaata achinnongola wawaliji nkukuyidwa (mu ukafili) pakwakana wawaliji nkukuya, aku ali ayiweni ilagasyo, mwanti nkamulano wa chilikati chao uchikatika
2|167|Nitachiwecheta akukuya kuti: “Kungawe kwakomboleka uwwe kuujila (ku duniya) tungajile kuliipaata pakwakana wanganyao mpela yatite pakuliipaata pakutukana uwwe.” Iyyoyopeyo niichakajileje Allah pakwalosya wanganyao itendo yao kuwa madandausi gao, soni wanganyao ngasawa wakopoka ku Moto
2|168|E jenumanja achinawandu! Mu ichindu yaili pa chilambo lyagani ya halaal peyo yayili yambone, soni ngasinkuyaga sajo sya shetani, chisimu jwalakwe kukwenu awele mmagongo jwakuonechela
2|169|Chisimu jwalakwejo akunchisya yangalumbana ni yakunyalaya, soni nikuti munnambuchisyeje Allah yangankuimanyilila
2|170|Soni naga ili iwechetedwe kukwao (yanti): “Kuyani yaatulwisye Allah.” Akasatiji: “Nambo tukuya yatwasimene nayo achatati wetu.” Ana nantimuno kuti achatati wawowo nganakola umanyilisi wa chilichose soni nganawa wakongoka (chiwakuyejepe)
2|171|Soni chilandanyo cha achimakafili chili chisawu (m'busa) jwaakuigumilila (ilango yakwe) mwa kuikalipila, kutendaga yalakwe ikaakupikana ikaweje kuwilangape ni gumila, wangapikana, wangawecheta soni wangalola, mwanti wangali umanyilisi
2|172|E jenumanja wankulupilile! Lyagani mu yambone yatumpele, soni muntogolelani Allah nam’baga jenumanja nkun'galagatila Jikape Jwele
2|173|Chisimu (Allah) ayitesile haraam kukwenu (kulya) chibudu, myasi, nyama jeguluwe ni chachisikitidwe pakolanjidwa (lina linepe) lyangawaga lya Allah (kuwa mbepesi ja akumasoka), nambo jwachasingalilwe (nikulya cha haraamucho) mwangali kuchilumba kapena kusumba mpika, basi chipawe pangali ulemwa kukwakwe, chisimu Allah ni Jwakululuka kusyene, Jwachanasa channope
2|174|Chisimu awala waakusisa yawatulwisye Allah m’Chitabu (cha Baibulo) nikuisumanyaga ni (ya duniya) yantengo wannono, wanganyao ngakulya chinepe m’matumbo mwao changawaga moto, soni Allah ngaaja kwawechetekasya lisiku lya Kiyama, soni ngaaja kwaswejesya, soni akwete kupata wanganyao ilagasyo yakupoteka nnope
2|175|Jamanjao niawalawala wasagwile kusokonechela pakusumanya ni chongoko, ni (kusagula soni) ilagasyo pakusumanya ni chikululuko, ana nichichi chikwatendekasya kupilila ni Moto
2|176|Yalakweyo niligongo lyanti Allah atulwisye Chitabu mwakuonaonape, nambo wandu watindene m’Chitabumo ali mu ukangani wakutalikangana (ni yakuona)
2|177|Umbone nganiuwa pagalauchisya ngope syenu upande wa kungopoko ni kundiwilo, nambo umbone (usyesyene) ni wa mundu jwankulupilile Allah, Lisiku Lyambesi, Malaika, Chitabu ni Achimitume, achipelekaga soni chipanje achichisakaga kwa wapaulongo, wawina, masikini, jwapaulendo, wakuwenda, ni kwaapela ulukosyo achikapolo, achiswaliji soni Swala nikutolaga Zaka, ni wakwanilisya ilanga yao pati atawenemo, ni wakupilila pakulaga, pakulwala ni pandema jangondo, wanganyao niwaasimichisye (Usilamu wao), soni wanyao niwali wakun'jogopa (Allah)
2|178|E jenumanja wankulupilile! Silamulidwe kukwenu mbusyo syakulandana pa akuulajidwa, nnukosyo kwa nnukosyo, kapolo kwa kapolo, jwankongwe kwa jwankongwe, nambo (nkuulaga) jwakululuchilidwe ni nchimwenegwe (nkuulajidwa) pa chindu chinechakwe (mpela kuti apeleche mbiya mmalo mwakuulajidwa) nikuti (nkukululukajo) asikuyekuye (ni kuwilasya) mwa umbone, nombenajo (nkuulagajo) alipile (mbiyasyo) kukwakwe mwa umbone, kwalakweko ni kwepepasya kwakutyochele kwa M'mbuje gwenu soni (chiwele) chanasa, sano juchasumbe mpika panyuma pa yele, nikuti akwete kupata ilagasyo yakupoteka nnope
2|179|Soni nkwete jenumanja (kusunga) umi mu mbusyo syakulandana E jenumanja wankwete lunda! Kuti n'digose (ku nteto wakuulagana)
2|180|Kulamulidwe kukwenu pati chiwa chili chim’bichilile jumo jwenu naga achilekaga chipanje; kuleka wasiya (pa chipanjecho) waachinangolo wawili ni wapaulongo mwa kwilanila (ni malamusi ga Dini), lyele liwele lilamusi kwa waoga (wakun'jogopa Allah)
2|181|Sano jwachaligalausye (lilamusili) panyuma pakulipikana; nikuti ulemwa wakwe chiuwe pa waakuligalausyao, chisimu Allah ni Jwakupikanichisya, Jwakumanyilila nnope
2|182|Sano mundu jwan'jogopele nkuleka wasiyajo kuti atakwika mwapendechele ku upande wepombotale kapena ku ulemwa nikwakolochesya chilikati chao, chawe jwangali ulemwa, chisimu Allah ni Jwakululuka kusyene, Jwachanasa channope
2|183|E jenumanja wankulupilile! Kulamulidwe kukwenu kutawa (Namasani) mpela yakwatite pakulamulidwa kwa wandu wawaliji paujo penu (jenumanja nkanim’biche) kuti n'digose (ku ilemwa)
2|184|Mowa gakuwalanjikape (kapena 30), nambo jwachawe nkulwala mwa jaomanja kapena pa ulendo (nigopola) akwanisye chiwalanjilochi ni mowa gane (ga kuuchisya), sano wandu wakutawa mwakulajilila (ligongo lyauchekulu kapena ulwele wan'gona-n'gona), chakomboleche (kuleka kutawako ni) kupeleka malipilo gayakulya yakwanila masikini (jumo pa lisiku lililyose lyakatawile), sano jwachapanganye masengo mwagamba kulipeleka yele tiiwe yambone kukwakwe, nambo naga nkutawa (iyyoyo mwakulajilila) tiiwe yambone kukwenu naga n'di wakumanyilila (kusosekwa kwakutawako)
2|185|Mwesi wa Namasani ni awula wajatulusyidwe Qur’an nkati mwakwe kuwa chongolo cha wandu ni ilosyo ya kuonechela palangulangu ya chongoko, soni kuwa chilekanganyo (cha yakuona ni yaunami), sano jwauweni mwa jaomanja mwesi (ali chitamile pamusi) atawe Namasanijo, nambo jwachawe nkulwala kapena paulendo (nigopola), akwanisye chiwalanjilo ni mowa gane (ga kuuchisya), Allah jukunsoselaga yakwepepala wanganyammwe soni jwangansosela yakunonopa, soni (jukusaka) kuti nkwanisye chiwalanjilocho ni kunkusyaga Allah (pakutenda Takbirah) ligongo lya kun'jongola kwenu soni kuti m'be wakutogolela
2|186|Soni naga ali am'busisye achikapolo Wangu Yangune, basi (mwasalilani yanti): Chisimu Une ndili pakuwandika, ngwangaga duwa jankuomba pati amombile, basi anjitiche (kuwilanga Kwangu) ni angulupilile kuti ajongoche
2|187|Kuwele kwakundisyidwa kukwenu chilo chakwimuchila kutawa kutendanao ulombela achimmasyeto wenu, wanganyao ni iwaalo yenu nombe wanganyammwe ni iwaalo yao, Allah amanyiiliile kuti wanganyammwe mwaliji nkuliijiiwa mwachimisyene, basi apocheele toba jenu ni ankululuchiile, sambano mwakwayagani ni nsosejesoseje yannembele Allah (wali wanache), soni lyagani ni kumwaga mpaka umanyukuche kukwenu usi weswela kutyochela mu usi wepiliwu kumasikusiku (kwakuli kombola kulekanganya chilikati cha kuswejela kwa kumasikusiku ni chipi chachilo), kaneko kwanilisyani kutawa mpaka chilo (kutiwila kwa lyuwa), soni ngasimwakwayaga wanganyao kutendaga jenumanja n'di nkutama itikafu m’misikiti, jele ni mipingu ja Allah, basi kasin'jiwandichilaga, iyyoyopeyo niyakasatiji Allah pakusalichisya ma Aya Gakwe kwa wandu kuti awe nioga (wakun'jogopa Jwalakwe)
2|188|Soni kasillyaganilaga chipanje chenu mwa ukoleko nikuchipelekaga kwa akulamula kuti mpate kulya liwunjili lya chipanje cha wandu mwasambi kutendaga jenumanja nchimanyililaga (kuti wa ukoleko)
2|189|Akum'busya ya myesi, jilani: “Jelejo ni ipiimo ya ndawi sya wandu (yakumanyililila ndema jakutendela indu yao) ni Hija, sano umbone nganiuwa pakwinjila kwenu m’majumba kupitila ku chituupa kwakwe, nambo umbone ni wa mundu jwaoga (wakun’jogopa Allah), ni gajinjilagani majumba kupitila m’milango mwakwe, soni mun'jogopeje Allah kuti m'be wakupunda
2|190|Soni mwaputani ngondo petala lya Allah awala waakumputa, nambo ngasinsumba mpika (pakwaputa wangantanda), chisimu Allah ngaakwanonyela wakusumba mpika
2|191|Soni mwaulagani wanganyao palipose pachimwasimane, soni mwakoposyani palipose pawankopwesye, ligongo fitina (ja kwawatanganyichisya wandu dini jao) jiwele jakusakala nnope kumpunda kuwulaga, nambo nkaapuuta ngondo mungulugulu mwa Nsikiti Wakuchimbichika (wa Maaka) ni ikaweje naga ali apatandite wanganyao kumputila palakwepo, sano naga achintandaga kumputa ngondo, basi mwaulagani, mwele ni mugawelele malipilo ga makafili
2|192|Nambo naga akuleka, basi chisimu Allah ni Jwakululuka kusyene, Jwachanasa channope
2|193|Soni mwaputani ngondo mpaka fitina (jagalagatila isanamu) jiikane mwakumala, soni Dini nijiwe ja Allah pe, nambo naga akuleka, basi pawe pangali umagongo ikaweje kwa wakulitenda lupuso
2|194|Mwesi wakuchimbichika kwa mwesi wakuchimbichika, soni ichindu yakuchimbichika (naga utyosyedwe uchimbichimbi wakweo) iwichilidwe mbusyo, sano jwantendele uwwanga nombe jenumanja mum'buchisyani uwwangao mwakulandana ni mwantendele wanganyammwe uwwanga, soni mun'jogopani Allah, ni manyililani yanti Allah ali pamo ni waoga (wakun'jogopa Jwalakwe)
2|195|Soni tolani petala lya Allah, ningasin'diponyaga ni makono genu kuchonasiko, soni kolosyani, chisimu Allah akwanonyela wakolosya
2|196|Soni kwanilisyani Hija ni Umra ligongo lya Allah, nambo naga nsiwilwemo ni gambani kusikita chinyama cha mbepesi changasausya kuchipata (mpela mbusi), ni ngasimmyola mitwe jenu mpaka chili chiiche chinyama chambepesicho pamalo pakwe (pakusikitila), sano juchawe nkulwala mwa jenumanja kapena mu ntwe mwakwe kuwa mwana yakunsausya (nikutenda yakanyisyidwa mpela kumyola ndema jakwe nkanijikwane), chatole malipilo gakutawa kapena sadaka kapena kusikita chinyama, sano naga n'di pantunjelele; basi jwachalisengwasye pakutenda Umra nkumalamo nikutenda Hija asikite chinyama chambepesi changasausya kuchipata, sano jwachatende ngachipata atawe mowa gatatu ku Hija peko ni mowa nsano nagawili pati m'bujiile (nsimangwenu), gele ni mowa likumi gakwanila, yeleyi tiiwe kwa mundu jwanganiliwa liwasa lyakwe dusi ni Nsikiti Wakuchimbichika, soni mun'jogopani Allah, ni manyililani yanti Allah awele Jwaukali pakupeleka ipotesi
2|197|Hija jikwete myesi jakumanyika (jajili: Mfungomosi, Mfungopili ni Mfungotatu), sano mundu jwachanuye Hija mujele (myesiji) akatenda ni kuwecheta ya nsese, kapena kunyosya (pakutenda yasambi), soni akasakangana mu Hijamo, soni iliyose yachintende wanganyammwe Allah chaimanye, ni jigalani poso (jakwana kuti nkapita nchiwenda), nambo poso jambone nnope nioga (wakun'jogopa Allah), ni njogopagani Une E jenumanja wankwete lunda
2|198|Chipawe pangali ulemwa kukwenu naga nchisosagasosaga umbone wakuuma kwa M'mbuje gwenu (pakusumisyana indu ku Hija), basi pati n'gungumwiche kutyochela ku Arafati munkolangani Allah pa Mashi’aril Haram (papali pa Muzdalifah), ni munkumbuchileje yatite pakun'jongola, soni chisimu kala mwaliji mu wakusokonechela
2|199|Kaneka gungumukani kutyochela pamalo paakugungumuka wandu wosope ni mum'bendeje Allah chikululuko, chisimu Allah ni Jwakululuka kusyene, Jwachanasa channope
2|200|Basi pati mmalisyisye ibada yenu (ya Hija) munkolangagani Allah yamwatiji pakwakolanga achatati wenu kapena kunkolanjisya nnope. Sano chilikati chawandu pana wakutiji: “Ambuje wetu! Tupani (chiilepe) pa duniya pano.” Ni nganakola walakweo ku Akhera liunjili lililyose (lya yambone)
2|201|Sano wane mwa jamanjao ni akutiji: “Ambuje wetu! Tupani yambone pa duniya pano, soni nkatupe yambone ku Akhera ni nkatuwambasye ilagasyo ya Moto
2|202|Wele wanganyao ni watachiwa wana liunjili lya yawapanganyisye, sanotu Allah ni Jwachitema pakuwalanjila
2|203|Ni munkolangagani Allah m’mowa gakuwalanjika (gagali mowa gatatu panyuma pa lisiku lya idi ya mfungotatu), nambo jwachachelenje pa (gamba kutama) mowa gawilipe (ni kuwigulaga) chawe jwangali ulemwa, nombe jwachachelewele (pakumalisya mowa ganagatatu) chawe soni jwangali ulemwa, kwa mundu jwachawe ni woga, ni mun'jogopani Allah, soni manyililani yanti wanganyammwe Kukwakwe chinchisonganganyisyidwa
2|204|Soni chilikati cha wandu pana wayikunsengwasyaga (mmwe Muhammadi ﷺ) yakuwecheta yakwe pa umi wa duniya uno, ni akumpaga umboni Allah pa yaili mu ntima mwakwe, kutendaga jwalakwejo ni jwapundile nnope makani
2|205|Sano naga agalawiche (kutyochela kukwenu), niya jakwe jikuwaga kupita nchiwatanganya pa chilambo nikonanga mmmela ni uwelesi (wailango), nambo Allah jwangannonyela kuwatanganya
2|206|Soni naga asalilidwemo kuti: “Mun'jogope Allah.” Chibuli chikuntendekasyaga kupanganya ya sambi, basi Jahannama jichinkwana jwalakwejo, kaje kusakala nnope liuto lyagusama (lyalitandichile)
2|207|Soni chilikati cha wandu pana jwine jwaakusumisya ntima wakwe ligongo lyakusaka chinonyelo cha Allah, sano Allah ni Mpole kwa achikapolo Wakwe
2|208|E jenumanja wankulupilile! Jinjilani mu Usilamu wosope wene, ni ngasinkuyaga sajo sya shetani, chisimu jwalakwejo kukwenu awele mmagongo jwakuonechela palangulangu
2|209|Nambo naga ntelesye panyuma pakum’bichilila ilosyo yakuonechela palangulangu, basi manyililani yanti Allah ni Jwamachili gakupunda, Jwalunda lwakusokoka
2|210|Ana pana ine yaakwembecheya wanganyao pangawaga kwaichilila Allah m’miwulili ja mawunde, ni (kwaichilila soni) Malaika, nikulamulidwa chilamusi (chakonasika kwao)? Sano kwa Allah ni kwakuujila indu yosope
2|211|Mwawusyani wanache wa Israila kuti ana ilosyo ilingwa yatwapele yakuonechela palangulangu? Nambo jwachagalausye chindimba cha Allah panyuma pakum’bichilila (basi niyakwe), chisimutu Allah ni Jwaukali pakupeleka ipotesi
2|212|Usalalisidwe ku wandu wakanila umi wa duniya, soni niakwatendaga chipongwe wandu wakulupilile, nambo wandu wawele ali ni woga (wakun’jogopa Allah), chachiwa pachanya pao lisiku lya Kiyama, sano Allah niakumpaga lisiki jwansachile lyangawalanjika
2|213|Wandu wosope waliji nkutula umo (wa Usilamu kaneka ni watandite kulekangana), sano Allah nijwatumisye mitume jakutagulila abali syakusengwasya ni ja kutetela, ni jwatulwisye pamo ni wanganyao itabu mwakuonaonape, kuti ajilanyichisye chilikati cha wandu mu ichindu yawalekangene pa yalakweyo, ni nganalekangana pa yalakweyo ikaweje wawapedwile itabuo, panyuma pakwaichilila ilosyo yakuonechela palangulangu, ligongo lya kutendelana litima chilikati chao, sano Allah ni jwajongolele awala wawakulupilile ku yakuona (isyesyene) mu ichindu yawalekangeneyo, mwa lisosa Lyakwe, sano Allah ni akun’jongolelaga jwansachile kwitala lyagoloka
2|214|Ana nkuganichisyaga yanti chinkajinjile ku Mbepo, kutendaga nkaniyim’bichilile (ilagasyo) yakulandana ni ya awala wawapite kala jenumanja nkanimpagwe? Kwakwayiyetu kulagasika ni kulwalika, ni watetemesyedwe kusyene mpaka kwikana mwakuwecheta Ntenga niwandu wawakulupilile najo imo kuti: “Ana chikulupusyo cha Allah chichiiche chakachi?” Manyililani yanti chisimu chene chikulupusyo cha Allah chili duusi
2|215|Akum'busya (mmwe Muhammadi ﷺ) kuti ana nichichi chachatole? Jilani: “Yambone iliyose yachintole mwapani achinangolo wawili, wapaulongo, wawina, masikini ni jwapaulendo, sano chambone chilichose chachimpanganye, chisimu chalakwecho Allah akuchimanya chenene.”
2|216|Kulamulidwe kukwenu jenumanja kuputa ngondo kutendaga jalakwejo jili jakuwenjedwa kukwenu, nambotu komboleka kuchiwenga chindu kutendaga chili chambone kukwenu, soni nikomboleka kuchinonyela chindu kutendaga chili chakusakala kukwenu, sano Allah ni jwaakumanyilila, nambo wanganyammwe ngankumanyilila
2|217|Akum'busya (mmwe Muhammadi ﷺ) ya myesi jakuchimbichika (kuti iliuli) kumenyana ngondo mwalakwemo? Jilani: “Kumenyana ngondo mwalakwemo uwele ulemwa wekulungwa. Nambotu kwasiwilila (wandu) ku dini ja Allah, ni kunkana Jwalakwejo, ni (kwakanya wandu) ku Nsikiti Wakuchimbichika (wa Maaka), ni kwakoposya achinsyene mwalakwemo uwele ulemwa wekulungwa nnope kwa Allah, sano fitina (jakwawatanganyichisya wandu dini jao), jiwele jakusakala nnope kumpunda kuulaga.” Ni ngaaleka kuwa ali nkumputa ngondo mpakana ali ankopwesye mu dini jenu (ja Usilamu) naga ali apakombwele, nambo jwachakopoche mwa jawomanja kuleka dini jakwe ni kwikanila kuwa ali kafili, basi wele wanganyao masengo gao gajonasiche pa duniya pano ni ku Akhera kwakwe, soni wanganyao niwandu wa ku Moto, wanyao kwalakweko takawe wandamo
2|218|Chisimu awala wakulupilile, ni awala wasamile ni kumenyana petala lya Allah, wele wanganyao ni wali ni chikulupi chakupata ukoto wa Allah, sano Allah ni Jwakululuka kusyene, Jwachanasa channope
2|219|Akum'busya (mmwe Muhammadi ﷺ) ya ukana ni juga. Jilani: “Mu yalakwemo mwana ulemwa wekulungwa kwisa soni (ine) yakamuchisya ku wandu, nambo ulemwa wakweo uwele wekulungwa nnope kupunda yakamuchisya yakweyo.” Soni niakum'busya kuti ana chichi chachatole? Jilani: “Chakupunda (pa yakulajila yenu).” Iyyoyopeyo niyakutiji Allah pakusalichisya kukwenu ma Aya (ga malamusi) kuti m'be waganisya
2|220|(Mu ichindu ya) pa duniya ni ku Akhera. Soni niakum'busya ya wawina. Jilani: “Kwajilanyichisya wanganyao iwele yambone, nambo naga n'di m'bwanganyichilene nao (mpaka iwe yambonepe) ngati achalongo achimijenu, soni Allah akummanyilila nkuwatanganya ni nkwilanya, sano Allah angasache akankandapachisye (malamusi), chisimu Allah ni Jwamachili gakupunda, Jwalunda lwakusokoka.”
2|221|Soni nkalombela (jenumanja Asilamu wachilume) achakongwe wagalagatila isanamu mpaka ali akulupilile, chisimu kapolo jwachikongwe jwakulupilila juwele jwambone kumpunda (nnukosyo) jwagalagatila isanamu atamuno juli junnonyelesye. Nombe soni (Asilamu wachikongwe) nkaalombekasya ku achalume wagalagatila isanamu mpaka ali akulupilile, chisimu kapolo jwachilume jwakulupilila juwele jwambone kumpunda (nnukosyo) jwagalagatila isanamu atamuno juli junnonyelesye. Wanganyao akuwilanjila ku Moto, nambo Allah akuwilanjila ku Mbepo ni chikululuko mwa lisosa Lyakwe, ni akusalichisyaga ma Aya Gakwe ku wandu kuti awe wakumbuchila
2|222|Soni akum'busya ya ulwele wa kuwesi. Jilani: “Walakweo uwele usakwa wakuulasya, ni mwawambalani achimmasyeto pati ali kuwesi, soni ngasimwawandichila mpakana aswejele (pakumala kulwalako ni koga), sano pati aswejelemo, basi mwaichililani pamalo pakwe yatite pakunnamulila Allah, chisimu Allah jukwanonyela wakutenda toba nnope ni jukwanonyela soni wakuliswejesya.”
2|223|Achimmasyeto wenuo awele migunda jenu, basi ni n'jiichilileje migunda jenujo yankuti kusaka, soni lilongochesyani (yambone) mwachimisyene, ni mun'jogopeje Allah, soni manyililani yanti wanganyammwe chinchisimangana Najo, ni mwatagulilani wakulupilila abali jakusengwasya
2|224|Ngasinkutenda kulumbila kwenu lina lya Allah kuwa chakunnekasya kutenda yaukoto ni yakun'jogopa Allah ni kwilanya chilikati cha wandu (naga n'di nnumbile kuti ngantenda yeleyo), sano Allah ni Jwakupikanichisya, Jwakumanyilila nnope
2|225|Allah ngasampa ilagasyo pakulumbila kwenu kwangali mate, nambo chachimpa ilagasyo pa yajitesile mitima jenu (pakulumbila mwakusimichisya), sano Allah ni Jwakululuka kusyene, Jwakutulala nnope ntima
2|226|Kwa awala wakwalumbililaga achimmasyeto wao (kuti nganawa wakwayiye), ajembecheye myesi ncheche, sano naga akuujila (pajele ndemaji), basi Allah chisimu chene ni Jwakululuka kusyene, Jwachanasa channope
2|227|Nambo naga ali asimichisye kulekana ulombela, basi Allah chisimu chene ni Jwakupikanichisya, Jwakumanyilila nnope
2|228|Soni achakongwe walechedwe malombela ajembecheye (atame eda) ni kulitalichisya achimisyene (yakulombedwa) mpaka kuswejela kutatu (kwa ulwele wa kuwesi).Ni ngaikundisidwa kwa wele wanyao kusisa yagumbile Allah mu itumbo yao, nawaga wanganyao akunkulupilila Allah ni Lisiku Lyambesi, sano achiwammakwao akwete machili gakomboleka kwaujila mu jele ndemaji naga akusaka kwilana, ni akwete kutendeledwa achakongweo (ni achiwammakwao) yakulandana ni yaakulamulidwa wanganyao kuti atende (kwa achalume wao) mwakwilanila (ni malamusi ga Dini), nambo kuti achalume akwete uchimbichimbi pa wanganyao (walume ni ntwe wewasa), sano Allah ni Jwamachili gakupunda, Jwalunda lwakusokoka
2|229|Malowe gakulekanila ulombela (ganti walume nkuwechetamo komboleka kuujila soni) gawechetedwe kawilipe, basi ni antamiche jwankongwejo mwakwilanila (ni malamusi ga Dini naga achim'bujilaga), kapena alekangane najo mwaumbone. Ni ngaikundisyidwa kukwenu kujigala chilichose mu ichindu yamwapele achakongweo, ikaweje naga wanawawilio (walume ni wankwao) akogopa kuti ngakombola gosa mipingu ja Allah (gagali malamusi ga Allah gakwendechesya liwasa), nambo naga nkogopa kuti ngakombola gosa mipingu ja Allah, basi chipawe pangali ulemwa kwa wawilio pa chindu chaliombolele nacho wakongweo (wakongwe chapeleche chipanje kwa wankwao kuti alechedwe, nombe walume chapochele chipanjecho nikwaleka). Jele ni mipingu ja Allah basi kasin'jigulukaga, sano wachaguluche mipingu ja Allah, wanganyao niwali wakulitenda lupuso
2|230|Nambo naga akwika mwakunneka jwankongwejo (pakum'bechetela malowe gakulekanila ulombela kaataatu), ngakuwa kwakundisyidwa kwa walumeo (kum'bujila) panyuma pakwe, mpaka ali alombedwe niwalume wane (nombenao nichaikane mwakunneka). Sano naga ali annesilemo, basi pawe pangali ulemwa pa wawiliwala (wakongweo ni wankwao wandandawala) kuujilana naga akuona kuti chakombole gosa mipingu ja Allah. Sano jele ni mipingu ja Allah jaakuwa ali nkujisalichisya ku wandu wakumanyilila
2|231|Sano pati mwalesile ulombela achimmasyeto ni akwanisye ndema jawo (jakutamila eda), mwatamikani mwakwilanila (ni malamusi ga Dini naga nchaujilaga), kapena lekanganani nao mwakwilanila (ni malamusi ga Dini soni), nambo ngasimwatamika mwa kwalagasya kuti n'gulucheje mipingu (pangakuya malamusi ga liwasa), sano jwachaiche mwakutenda yele, nikuti amasile mwalitendele lupuso nsyene. Soni ma Aya ga Allah ngasin'gatendelaga chipongwe, ni kumbuchilani chindimba cha Allah chachili pa jenumanja ni yawatulwisye kukwenu ya m’chitabu (cha Qur’an), ni yalunda lwakusokoka (gagali mahadisi ga Ntume ﷺ) yaakum'bunda nayo. Ni mun'jogopani Allah soni manyililani yanti Allah chindu chilichose awele Jwaachimanya chenene
2|232|Sano pati mwalesile ulombela achimmasyeto niakwaniisye ndema jao (jakutamila eda), basi (jenumanja wakuchikongwe) nkasimwakanya wanganyao kulombedwa soni ni achalume wao naga ali apikanganene chilikati chao mwakwilanila (ni malamusi ga Dini), yalakweyi akuundidwa nayo mundu jwali nkunkulupilila Allah mwa jenumanja ni Lisiku Lyambesi, yalakweyi niyaili yambone nnope kukwenu ni ya kuswejelesya, sano Allah ni akumanyilila nambo wanganyammwe ngankumanyilila
2|233|Sano achamao ajonjesyeje wanache wao yaka iwili yakwanila kwa jwakusaka kwanisya konjesya, ni liwele lilamusi kwa atatigwe mwanache kwapa yakulya achamawowo ni kwawecha mwakwilanila (ni malamusi ga Dini), ntima wa jwalijose ukakanganisyidwa ikaweje yampaka ukombole. Akasalagasyidwa amao ligongo lya mwanagwao, nombe atati (akalagasidwa) ligongo lya mwanagwao, lilamusili lili yalumope soni kwa akuchengeta (mwanachejo atatigwe ali awile). Nambo naga ali asachile wanawawilio kunnekasya konga mwakunonyelwa kwao ni kupikanganana, basi chipawe pangali ulemwa pa wanganyao. Sano naga nsachile kwasosela wanache wenuo akonjesya wane (wangawaga achikulu wao), chipawe pangali ulemwa kukwenu naga n'di mwapele chimwakamulene kutola (pa konjesyako) mwakwilanila (ni malamusi ga Dini), ni mun'jogopeje Allah, soni manyililani yanti Allah ichindu yankutenda juwele Jwakwiilolechesya
2|234|Sano wachaweje mwa jenumanja ni kulekaga achiwammakwao, ajembecheye (achiwammakwaowo ni kulitalichisya) achimisyene (yakulombedwa), mpaka myesi ncheche ni mowa likumi, sano naga akwaniisye ndema jao (jakutamila eda), chipawe pangali ulemwa kukwenu mu ichindu yalitendele achimisyene (mpela kulisalalisya nikulilosya kwa akuwusya ulombela), nambo iweje mwakwilanila (ni malamusi ga Dini), sano Allah abali syosope sya yankutenda awele Jwasimanya chenene
2|235|Soni chipawe pangali ulemwa kukwenu mu kulochesya kwenu yakusaka kwausya ulombela achimmasyetowo (nambo mwangali kulumukula, naga ndema jao ja eda nkanijimale), kapena n'di n'gambile kusisa m’mitima mwenu (yakwalomba pajichimala edapo), Allah akumanyilila yanti jemanja chinchakumbuchilape wanganyao, nambo ngasintawana nao chilanga mwaasili (cha kwalomba kutendaga eda nkanijimale) pangawaga kuwecheta nao malowe gakwilanila (ni malamusi ga Dini). Ni ngasinsimichisya kutawikanya ulombela mpaka ndema jajilembedwe (jakutamila eda jila) jiiche pantepa pakwe. Ni manyililani yanti Allah akumanyilila yaili m’mitima mwenu, mwanti mun'jogopani, ni manyililani soni yanti Allah ni Jwakululuka kusyene, Jwakutulala nnope ntima
2|236|Chipawe pangali ulemwa kukwenu naga n'di mwalesile ulombela achimmasyeto nkanim’biche mwakwakwaya (gona ulombela), soni nkanimwamanyisye liunjili lyao lya mbiya syandowa, nambo mwasengwasyani pakwapa liwale (mbiya syakulekanila), jwakupata chapeleche mwakulandana ni kupata kwakwe, nombe jwakulaga chapeleche mwakulandana ni kulaga kwakwe, liwale lyakwilanila (ni malamusi ga Dini), lyeleli liwele lilamusi kwa wakolosya
2|237|Nambo naga n'di mwalesile ulombela wanganyao nkanim’biche mwakwakwaya (gona ulombela) kutendaga n'di mwamanyisye liunjili lyao lyambiya syandowa, mwapani litika lya mbiya syamwakamulenesyo ni ikaweje (achakongweo) ali akululwiche (kuti: “Basi akamba chilichose.”) Kapena akululuche ajula jwachili chiundo cha ulombela mu nkono mwakwe (nkulombela, pakwalechela wakongwe mbiya syosope). Nambo naga nkukululuchilana, tiiwe yakum'bandichisya ku woga (wakun'jogopa Allah). Ni ngasin'diwalila kutendelana yambone chilikati chenu (ata n'di nkulekana), chisimu Allah ichindu yankutenda juwele Jwakuilolechesya
2|238|Chengetani Swala syosope (pakusiswali mu ndema syakwe), makamaka Swala jachilikati, soni jimagani pameso pa Allah mwa kulinandiya
2|239|Sano naga n'di ni woga (mpela pa ngondo), chinkomboleche kuswali n'di nkwenda kapena n'di nkwesile chakwela, nambo naga n'di pa ntunjelele, basi munkumbuchilani Allah (pakuswali) yatite pakun'jiganya yamwalekaga ngaimanya
2|240|Sano wachaweje mwa jenumanja ni kulekaga achiwammakwao, aleche wasiya wakwamba achiwammakwaowo wanti apedwe ichindu yakwakamuchisya yakwana chaka chantundu mwangali koposyedwa (mmajumba ga achiwammakwao), nambo naga akukopoka (achimisyene), chipawe pangali ulemwa kukwenu mu ichindu yalitendele achimisyene yakwilanila (ni malamusi ga Dini), sano Allah ni Jwamachili gakupunda, Jwalunda lwakusokoka
2|241|Sano achakongwe waakulechedwa ulombela, apedwe liwale lyakwasengwasya lyakwilanila (ni malamusi ga Dini), lyeleli liwele lilamusi kwa waoga (wakun'jogopa Allah)
2|242|Iyyoyopeyo niyakutiji Allah pakusalichisya kukwenu ma Aya Gakwe kuti m'be ni lunda
2|243|Ana nganinyyimanya ya awala wanya wana kopokanganaga m’majumba mwao ali masausande sausande pakogopa kuwa? Sano Allah niwasalile kuti: “Wani!” Kaneka ni wasyusisye (kuti amanyilile yanti chiwa changatilika). Chisimu Allah ni Nsyene umbone wakwatendela wandu, nambo wandu wajinji wangatogolela
2|244|Ni putani ngondo petala lya Allah, soni manyililani yanti Allah ni Jwakupikanichisya, Jwakumanyilila nnope
2|245|Ana ni nduni jwachankongosye Allah ngongole jambone (pakupeleka chipanje chakwe petala lya Allah), kuti ajijonjechesye kwa jwalakwejo ni yakonjechesya yejinji? Sano Allah ni akuumbataga (magasa pakupeleka mwakunusila), soni ni akusapangulaga (magasago pakupeleka mwakutupiya), soni Kukwakwe chinchiuchisidwa
2|246|Ana nganinyyimanya ya achakulungwakulungwa mu wanache wa Israila panyuma pa (kuwa) Musa, katema kawansalile Ntume jwao (jwali Samuyele) kuti: “Ntusagulile nchimwene kuti tupute ngondo petala lya Allah?” Jwalakwe watite: “Mwinetu wanganyammwe ngawa nkuputa ngondojo pati jilamulidwe kukwenu.” Wanganyao watite: “Chantiuli tukaputa ngondo petala lya Allah kutendaga tukoposyedwe mmajumba mwetu, ni wanache wetu (akamwilwe ni amagongo)?” Nambo ndema jakwalamulidwe kwa jamanjao kuputa ngondo wagalawiche ikaweje wannono mwa wanganyao, sano Allah ni jwaakwamanya chenene wakulitenda lupuso
2|247|Sano ntume jwao wasalile kuti: “Chisimu Allah ansagulile Twaluta (Sawelo) kuwa nchimwene.” Wanganyao watite: “Chawale chantiuli jwalakwe uchimwene wakutulamulila uwwe, kutendaga uwwejo niwatuli wakuwajilwa ni uchimwene kumpunda jwalakwe, soni nganapedwa chipanje chejinji?” Jwalakwe jwatite: “Chisimu Allah ansagwile jwalakwejo mwa jemanja ni an'jonjechesye kusapanguka mu umanyilisi ni chilu, sano Allah akasam'bwechaga uchimwene Wakwe jwansachile, soni Allah ni Jwakwanila kusyene (ku iwumbe Yakwe), Jwakumanyilila nnope.”
2|248|Soni ntume jwaojo wasalile kuti: “Chisimu chimanyilo cha uchimwene wakwe nikum’bichilila kwa libokosi lyalili nkati mwakwe mwana kutulala kwakuumila kwa M'mbuje gwenu, ni sigasiga syanakusilekaga wandu wa Musa ni wandu wa Haruna, (chilim’bichilile libokosilyo) ali alitwichile Achimalaika, chisimu mu yalakweyo mwana chimanyilo kukwenu naga jenumanja n'di wakulupilila (kusyene).”
2|249|Sano katema kajwawigwile Twalutu pamo ni asilikali, jwatite: “Chisimu Allah tan'dinje ni lusulo, basi jwachaikane mwakumwa mwalakwemo nikuti nganawa none (akasanguya), nambo jwachatende ngagapasya chisimu chene jwele nijwachawe none, ikaweje jwachagambe kuteka kampepe ni ligasa lyakwe (ni kumwa nombenajo tuli umo).” Niwamwele mwalakwemo ikaweje wannono mwa wanganyao. Sano katema ka jwalujombweche (lusulo lula) jwalakwe ni wandu wawakulupilile najo imo, wanganyao watite: “Wangali machili uwwe lelo gakunkombolela Jaluta (Goliyati) ni asilikali wakwe.” Nambo wandu wawaliji ni chikulupi chakusimangana ni Allah watite: “Ana makuga galingwa gakunandipilwa gagaamalene nago makuga gapawinji mu lisosa lya Allah! Sano Allah ali pamo ni akupilila.”
2|250|Sano katema kawasimangene najo Jaluta ni asilikali wakwe, (asilikali wa Twalutu) watite: “E Ambuje wetu! Tupungulilani uwwe kupilila, soni n'galimbanganye makawu getu ni ntukulupusye ku wandu achimakafili.”
2|251|Basi ni wapwilingenye mu lisosa lya Allah, mwanti Daudi jwauleje Jaluta, sano Allah niwampele (Daudijo) uchimwene ni lunda lwakusokoka (utume), niwan'jiganyisye iliyose yawasachile. Soni kungawaga Allah kwatuta wandu (amagongo) kupitila mwa wandu wane (mpela asilikali), chilambo chingawatanganyiche, nambo kuti Allah ni Nsyene umbone wakwiitendela iwumbe yosope
2|252|Gele ni ma Aya ga Allah gatukunsoomela mwakuonaonape, soni mmwejo (Muhammadi ﷺ) n'di jumpepe mwa Achimitenga
2|253|Wele Achimitengao twalekangenye pakwapa uchimbichimbi wane kwapunda wane. Wane mwa jamanjao Allah wawechetekasisye, niwanyakulile wane mwa jamanjao uchimbichimbi (wao). Soni Isa mwanache jwa Maryam twampele isimosimo yakuonechela ni twan'dimbangenye ni Nsimu Weswela (Jibulilu), sano Allah angasache nga nganamenyana awala wawaiche munyuma mwao panyuma pakwaichilila ilosyo yakuonechela palangulangu, nambo kuti walekangene, mwanti wane mwa jamanjao wakulupilile wane soni mwa wanganyao wakanile, sano Allah angasache nga nganamenyana, nambo kuti Allah akasatendaga yaakusaka
2|254|E jenumanja wankulupilile! Tolani mu ichindu yatumpele nkaniliiche Lisiku lyangali kusuma (chaalikulupuchisya) mu lyele Lisikulyo, atamuno usyowe ni chondechonde (ngawa nkukamuchisya), sanotu makafili niwali wakulitenda lupuso
2|255|Allah pangali nnungu jwine (jwakuwajilwa kun'galagatila) ikaweje Jwelepejo. Jwaumi wandamo, Jwachiimilecho (pakuchengeta iwumbe Yakwe). Jwangampata gwesela atamuno lugono. Iwele Yakwe Jwalakwejo yosope yaili kumawunde ni yaili petaka. Ana nduni jwampaka akombole kuchondelela Kukwakwe pangawaga mu lisosa Lyakwe? Jukumanyilila ya paujo pao ni ya panyuma pao. Sano wanganyao ngawa nkuchisyungula (kwaachimanya chenene) chilichose mu ya umanyilisi Wakwe ikaweje chasachile. Chitengu Chakwe cha uchimbichimbi chitenjele kumawunde ni petaka. Ni jwangansitopela kuichengeta yalakweyo. Soni Jwalakwe ni Jwapenani kusyene, Jwakuchimbichika nnope
2|256|Pangali kanganichisyana mu Dini. Pamasile pachimanyukwiche chongoko pakulekangana ni kusokonechela, basi jwachankane shetani ni kunkulupilila Allah nikuti pamasile paakamulisye nkonjo wakulimbangana wauli wangatemeka. Sano Allah ni Jwakupikanichisya, Jwakumanyilila nnope
2|257|Allah ni Nkwaagosa wandu wakulupilile, akwakoposyaga m’chipi nikwajinjisya mwilanguka, nambo wandu wakanile akwagosa wao ni shetani, akwakoposyaga mwilanguka ni kwajinjisya nchipi, wanganyao niwandu wa ku Moto, wanyao kwalakweko takawe wandamo
2|258|Ana nganinyyimanya ya ajula jwana kutatawanaga ni Ibrahima pa ya Ambujegwe, ligongo lyanti Allah wampele uchimwene? Pandema jawawechete Ibrahima kuti: “Ambuje wangu ni waakupelekaga umi ni chiwa,” (Anamuruda) watite: “Une none ngupelekaga umi ni chiwa.” Ibrahima jwatite: “Chisimu Allah ni jwaakwikaga nalyo lyuwa kuumila ku ngopoko, sano mmwe m'biche nalyo kuumila ku ngapililo, basi niwanjendengele ajula jwawakanile (kusowa yakuwecheta), sano Allah jwangawa nkwajongola wandu wakulitenda lupuso
2|259|Kapena mpela ajula jwana kuupitaga musi uli ugumuchile (mapupa gakwe) pa misakasa jakwe. Jwalakwe jwatite: “Ana Allah chachiujimusya chantiuli walakwewu panyuma pakuwa kwakwe?” Basi Allah niwampele chiwa yaka yakwana lichila, kaneka niwansyusisye, niwam’busisye kuti: “Nnonjele ndema jantiuli (n'di chiwile)?” Jwalakwe jwatite: “Nonjele usiku umo kapena chipande cha usiku.” (Allah) jwatite: “Nambo nnonjele yaka yakwana lichila, sano ilolani yakulya yenu ni yakumwa yenu, nganiijonasika (nganiichesuka), soni jilolani mbunda (bulu) jenu (jajili maupaupape), ni (tunsyusisye) kuti tum'biiche kuwa chilosyo kwa wandu, soni galolani maupa (ga mbunda jenujo) yatujile pakugasyusya kaneka ni kugawecha minowu.” Basi katema kayamanyukwiche kukwakwe, jwatite: “(Sano) ngumanyilila yanti Allah pa chindu chilichose awele Jwakombola.”
2|260|Soni (kumbuchilani) katema kajwawechete Ibrahima kuti: “E Ambuje wangu! Munosyani yachinchiti pakwasyusya wawe.” (Allah) jwatite: “Ana nganinkulupililepe?” Jwalakwe jwatite: “Ngawa (kuti nganingulupilile), nambo kuti utamilichiche ntima wangu.” (Allah) jwatite: “Basi jigalani ijuni ncheche ni nyyisonganganye kukwenu mpaka nyyisyowele chenene, (kaneka ni nyyikatanyekatanye ni kuiwanganya iwalo yakwe), kaneka ni nkawiche petumbi lililyose liwunjili lya yalakweyo, kumala pele ni nyyiwilanje chiyim’bichilile mwakangamala, soni manyililani yanti Allah ni Jwamachili gakupunda, Jwalunda lwakusokoka.”
2|261|Chilandanyo cha awala waakutolaga ipanje yao petala lya Allah, chili chisawu lusongolo lumpepe lwalukopwesye masache nsano nagawili, mwisache lililyose nikuwa mwana songolo syakwana lichila, Allah ni akun'jonjechesyaga jwansachile, soni Allah ni Jwakwanila kusyene (ku iwumbe Yakwe), Jwakumanyilila nnope
2|262|Wandu waakutola ipanje yao petala lya Allah, soni ni ngaakukuyichisya pa yaatosileyo kuumba kapena kupeleka ilagasyo, akwete kupata malipilo gao kwa M’mbuje gwao, soni ngasaja kuwa niwoga, ngasaja kuwa soni wakudandaula
2|263|Malowe gambone ni kululuka, ili chenene kumpunda sadaka jaakuyichisya ilagasyo, sano Allah ni Jwakupata kwejinji, Jwakutulala nnope ntima
2|264|E jenumanja wankulupilile! Ngasin'jonangaga sadaka syenu paakuumba ni kupeleka ilagasyo, mpela ajula jwaakutola chipanje chakwe mwakulilochesya ku wandu, ni ngaakunkulupilila Allah ni Lisiku Lyambesi. Sano chilandanyo chakwe chili chisawu lwala lwaluli lwana litaka pachanya pakwe, nikumputila wula jejinji (nikutyosya litaka lyosopelila) nikupaleka pali mbee! Ngasakombola kupata chilichose mu yawapanganyisye. Sano Allah ngaakwajongolaga wandu makafili
2|265|Sano chilandanyo cha wandu waakutolaga ipanje yao pakusachilila chinonyelo cha Allah, ni kusimichisya kwakutyochela m’mitima mwao (kuti Allah chachalipila), chili chisawu n'gunda wauli pa chiwata chakunyakuchila nikumputila wula jejinji nikoposya isogosi yakwe mwa chitupyo chakusogola kawili, nambo naga ngamputila wula jejinji, nikuti jamawawa (jikunkwanagape nikusogola mujikusogolelaga migunda jine). Sano Allah ichindu yankutenda awele Jwakuilolechesya
2|266|Ana mpaka anonyelwe jumo mwa jenumanja kola n'gunda wa itela ya tende ni zabibu wasikujilima cha pasi pakwe sulo, akwete jwalakwejo mwelemo isogosi yantundu uliwose, nikumpata uchekulu ali akwete wanache wangalikombolela, nikumpata n'gundao chimbunga chana moto nikutinika (mpaka ayinonyele yele)? Iyyoyopeyo niyakutiji Allah pakusalichisya kukwenu ma Aya kuti m'be wakuchetelela
2|267|E jenumanja wankulupilile! Tolani mu yambone yampatile ni yatunkopochesye kuumila mwitaka, ni ngasinsachililaga kutola chakusakala kutendaga jenumanja nganim'ba nchipochele (chanti iyyoyocho pati nchipedwaga) ikaweje mwaachikupilila (ni kupochelela kusoni. Ana Allah ni mpaka apochele chakusakalacho?) Soni manyililani yanti Allah ni Jwakupata kwejinji, Jwakulapilidwa kusyesyene
2|268|Shetani akun'jogoyechesyaga kulaga ni akunnamulaga yakunyalaya (mpela ubayili), sano Allah ni akutawana namwe ya chikululuko chakuumila Kukwakwe ni umbone (naga nchitolaga), sano Allah ni Jwakwanila kusyene (ku iwumbe Yakwe), Jwakumanyilila nnope
2|269|Akumpaga lunda lwakusokoka jwansachile, sano jwapedwile lunda lwakusokoka, nikuti pamasile papedwile yambone yejinji, ni pangali waakukumbuchilaga (ni kwakamuchisya kumbuchilako), ikaweje wandu wakwete lunda
2|270|Soni chilichose chachintole kapena nasili jilijose jachintawe, chisimu chene Allah chaimanye, soni wandu walupuso ngasakola wakwakulupusya
2|271|Naga sadaka syenu nkusilosya pakutola chisiwe syambone, nambo naga nsitole mwakusisa nikwapaga wakulaga, basi yele niyachiiwe yambone nnope kukwenu, soni chansimachisye yakusakala yenu, sano Allah abali syosope sya yankutenda awele Jwasimanya chenene
2|272|Nganigawa masengo genu kwajongola wanganyao, nambo kuti Allah ni jwaakun’jongolaga jwansachile. Sano mu chambone chilichose chachintole basi (ukoto wakwe) wenu mwachimisyene, ni ngankutolaga ikaweje pakusachilila Ngope ja Allah, sano mu chambone chilichose chachintole, chichilipidwa kukwenu mwakwanila, soni wanganyammwe ngasin'ja kutendedwa lupuso
2|273|(Sadakasyo sipelechedwe) ku wakulaga wasiwilidwe petala lya Allah, wangawa nkombola kwenda pa chilambo (kupita nchiliisosela lisiki). N'jinga (jwangamanya mwawelele) akwaganichisyaga kuti wakuliipatila ligongo lyakuliisiwilila (kuwenda). Mpaka mwamanyilile (kuti wakulaga) ni imanyilo yao. Ngakwawendaga wandu mwakwekweteka. Soni chambone chilichose chachintole, chisimu chalakwecho Allah akuchimanya chenene
2|274|Wandu waakutolaga ipanje yao chilo ni muusi, mwakusisa ni mwakuonechela, nikuti akwete kupata malipilo gao kwa M’mbuje gwao, soni ngasaja kuwa niwoga, ngasaja kuwa soni wakudandaula
2|275|Wandu waakulya (chipanje cha) katapila, ngasajima (pakutyochela m’malembe mwao), ikaweje yakutiji pakwima mundu jwagakumputaga masoka gachishetani nikuntendekasya mangwengwe, yalakweyo ni ligongo lyanti wanganyao akutiji: “Chisimu kusumana kukulandanaga ni katapila.” Kutendaga Allah akundisye kusumana ni akanyisye katapila. Sano jwachim’biiche chamuko chakutyochela kwa M’mbujegwe (chakun'jamuka ya katapila) nikuleka (katapilajo), basi yayapite kala chiiwe yakwe (ngaawusya chipanje chakatapila jakalakala), mwanti nganya jakwe jikawe kwa Allah (ni jwachakamanyilile yakutenda najo), nambo wachaujile (soni ku katapila), basi wanganyao niwandu wa ku Moto, wanyao kwalakweko takawe wandamo
2|276|Allah akasatyosyaga upile (pachipanje cha) katapila ni akasasijonjechesyaga upile sadaka, sano Allah jwangannonyela kafili jwalijose jwasambi syejinji
2|277|Chisimu wandu wakulupilile ni kutendaga yambone, ni kwimikaga Swala mwakolosya, ni kutolaga Zaka, akwete kupata malipilo gao kwa M’mbuje gwao, soni ngasaja kuwa niwoga, ngasaja kuwa soni wakudandaula
2|278|E jenumanja wankulupilile! Mun'jogopani Allah ni nneche yayasigalile mu katapila naga n'di wakulupilila (kusyene)
2|279|Nambo naga ngankutenda (yakuleka katapilayo), manyililani kusyene ya (kuwa pa) ngondo jakutyochela kwa Allah ni Ntenga Jwakwe ﷺ, nambo naga ntende toba nikuti itepo ya ipanje yenu chiiwe yenu. Ngasintenda lupuso (pakuwilasya yakupunda pa chitepo cha chipanje chenu), nambo soni nkatendedwa lupuso (pakum'buchisya yakunandipila pa chitepocho)
2|280|Sano naga (nkukongola) inkanganiiche, basi (nkukongosya) an'jembechele mpakana chiyin'jepepalile, nambo naga nkujisyusya (ngongolejo) kuwa sadaka chiiwe yambone kukwenu naga n'di wakumanyilila
2|281|Ni lijogopani Lisiku lyakum'buchisya wanganyammwe kwa Allah, kaneka mundu jwalijose chachilipidwa mwakwanila pa yawapanganyisye soni wanyao ngasaja kutendedwa lupuso
2|282|E jenumanja wankulupilile! Naga n'di nkukongosyana ngongole jakuusya pandema jekolanjidwe, basi jilembani. Ni alembe nkulemba chilikati chenu mwakulungamika. Sano nkulemba ngasakana kulemba mpela yatite pakun'jiganya Allah, alembepe basi. Soni alembesyeje jwajili kukwakwe ngongolejo (nkukongola), ni an'jogope Allah M’mbujegwe, soni akapungusya chilichose mu ngongolejo. Sano naga jwajili kukwakwe ngongolejo (nkukongola) juli jwawwawate (jwangakombola kwendesya chipanje ligongo lya ulyakasi), kapena jwangali machili (gakulembechesya mpela mwanache), kapena ngakukombola kulembesya nsyene (ligongo lya chimeme kapena ujinga), basi annembechesye nkunchengeta jwakwe mwakulungamika. Soni soselani mboni siwili mwa achalume wenu (syakuwichila umboni ngongolejo). Nambo naga nganawa (apatikene) achalume wawili, ni awe jwannume jumo ni achakongwe wawili mwa wankasamwakundaga kuwa mboni, kutendela kuti naga jumo jwao (mwa achakongweo) juli juliwalile, jwinejo chankumbusye n'jakwejo. Soni mboni sikakana pati siwilanjidwemo. Ni ngasimpela kujilemba (ngongolejo mwachijiwele), jamwana kapena jekulungwa kwikanila ndema jakwe (jakuuchisya). Yele (yakulemba ngongoleyo) niyayili yakulungamika nnope kwa Allah soni yakulimbanganya umboni ni yakuwandichila kuntendekasya kuti nkakaichila, ikaweje naga gali malonda ga pameso gankusumana chilikati chenu ni chipawe pangali ulemwa kukwenu naga ngankugalemba, nambo sosani wakutendela umboni ndema jankusumana. Nambotu akalagasyidwa nkulemba kapena nkuwichila umboni, nambo naga ntende (yele yakwalagasyayo) kwele nichikuwe kunyosya kwenu (kwakunnyosya Allah). Ni mun'jogopani Allah, soni Allah akun'jiganya wanganyammwe, soni Allah chindu chilichose awele Jwaachimanya chenene
2|283|Sano naga n'di pa ulendo ni nganimumpata nkulemba, basi pawe pana pinyolo jakupocheledwa (ni nkukongosya), nambo naga wane (akukongosya) mwa jenumanja wakulupilile wane (akukongola pakwakongosya mwangalajila pinyolo), basi jwakongosyedwejo awuchisye ngongole jakwejo, soni an'jogope Allah M’mbujegwe. Ni ngasinsisa umboni, sano jwachausise (umbonio), chisimu jwalakwejo chiuwe wasambi ntima wakwe, sonitu Allah ichindu yankutenda awele Jwaimanya chenene
2|284|Yosope yaili kumawunde ni yaili petaka nsyene jwakwe Allah, ni kanga chinyyilochesye papaswela yaili m’mitima mwenu kapena chinyyisise Allah chachim'balanga nayope, ni chachinkululuchila jwansachile ni kumpa ilagasyo jwansachile. Sano Allah pa chindu chilichose awele Jwakombola
2|285|Ntenga ﷺ jukulupilile yayitulusyidwe kukwakwe kuumila kwa M’mbujegwe, iyyoyopeyo soni wakulupilila. Jwalijose mwa jamanjao ankulupilile Allah, Malaika Gakwe, Itabu Yakwe ni Achimitenga Wakwe. (Akutiji): “Ngatukulekanganya chilikati cha jumpepe mwa Achimitenga Wakwe (wosope tukwakulupililaga).” Soni ni akutiji: “Tupikene soni tukundile, (tukuwenda) chikululuko Chenu (Mmwe) Ambuje wetu! Soni Kukwenu pe ni kwakuujila.”
2|286|Allah jwangankanganika mundu (kutenda) ikaweje yampaka ayikombole, chakalipidwe pa yambone yawapanganyisye ni chakapedwe ipotesi pa yakusakala yawapanganyisye. “Ambuje wetu! Ngasintupa ipotesi pati tuliwalilemo kapena kulemwa. Ambuje wetu! Ngasintutwika uwwe nsigo (wamalamusi) yamwatite pakwatwika wakala wetu (Ayuda ni Akilisito). Ambuje wetu! Ngasintutwika uwwe yanganitukola nayo machili (ganti nikuikwanisya).Ni tusimachisyani (sambi syetu), soni tukululuchilani (ilemwa yetu), tutendelani soni chanasa, Mmwejo ni Nkutugosa jwetu, basi tukulupusyani ku wandu makafili.”
3|1|Alif - Lam – Mim
3|2|Allah pangali nnungu jwine (jwakuwajilwa kun'galagatila) ikaweje Jwelepejo. Jwaumi wandamo, Jwachiimilecho (pakuchengeta iwumbe Yakwe)
3|3|Antuluchiisye mmwejo Chitabu mwakuonaonape, chachikwitichisya yayaliji paujo pakwe, niwatulwisye soni Taurat ni Injil
3|4|(Waitulwisye) kala kuti iwe (itabuyo) chongolo kwa wandu, ni watulwisye soni chilekanganyo (chachikulekanganya chilikati cha yakuona ni yaunami jajili Qur’an). Chisimu wandu wakanile ma Aya ga Allah akwete kupata ilagasyo yaukali nnope, sano Allah ni Jwamachili gakupunda, Nkuusya mbusyo syakupoteka kusyene
3|5|Chisimu kwa Allah ngachikasasisika chindu chilichose chapasi ni kwinani
3|6|Jwalakwe ni Ajula jwaakumpanjilaga kaoneche kenu n'di n’nyitumbo yaakutiji pakusaka (kuti m'be walume kapena wakongwe, waswela kapena wapiliu, walewu kapena wajipi, wakwimbala kapena wachilenje). Pangali nnungu jwine (jwakuwajilwa kun'galagatila) ikaweje Jwelepejo, Jwamachili gakupunda, Jwalunda lwakusokoka
3|7|Jwalakwe ni Ajula jwantuluchiisye chitabu (cha Qur’ani), mwalakwemo mwana ma Aya gakupikanika chenene, gele ni chitepo chachitabu (mugagonile malamusi), nambo (ma Aya) gane gangamanyika mate gakwe gasyesyene (mpela kundanda kwa sura sine), sano wandu wamuli m’mitima mwao mwana kupombotala (kwakuleka yakuona), ni akugakuyaga (ma Aya) gangamanyika mate gakwego, pakusachilila fitina (jakwawatanganyichisya wandu nganisyo) ni kusachilila kumanyilila mate gakwe gasyesyene. Nipangali waakumanyililaga mate gakwe chenene ikaweje Allah. Sano watiwiile mu umanyilisi akuwechetaga kuti: “Tujikulupilile (Qur’aniji), josope jene jityochele kwa M’mbuje gwetu (Allah). Ni pangali waakukumbuchilaga (ni kwakamuchisya kumbuchilako), ikaweje wandu waakwete lunda.”
3|8|(Watiwiile mu umanyilisio akasatiji): “Ambuje wetu! Ngasin'jipombotasya mitima jetu panyuma pakutujongola, tupani ukoto wakuumila Kukwenu, chisimu Mmwejo ni wan'di Wakupeleka kwannope.”
3|9|“Ambuje wetu! Chisimutu Mmwe ni Nkwasonganganya wandu pa Lisiku lyangali kaichila ya lyalakwelyo, chisimu Allah jwangakasa chilanga.”
3|10|Chisimu wandu wakanile, ngasichija kwakamuchisya chipanje chao atamose wanache wao chilichose mu (ipotesi) yakuumila kwa Allah, soni wanganyao ni sasu sya ku Moto
3|11|(Nyendele ja makafili galeloga jili) chisawu nyendele ja wandu wa Firiauna ni awala wapaujo pao, wakaaniile imanyilo Yetu, basi Allah waakwembekenye ligongo lya sambi syao, sano Allah ni Jwaukali pakupeleka ipotesi
3|12|Mwatagulilani awala wakanile kuti: “Pangakawapa chinkomboledwe (pa ngondo), ni chinchisonganganyisidwa wa ku Jahannama, kaje kusakala liuto lyagusama (lyan'ditandichile)!”
3|13|Yakuonaonape, kwaliji kwana kukwenu chimanyilo (cha chikulupusyo cha Allah) m’mikutula jiwili jajasimangene (pa ngondo ja Badri), nkutula wine waputaga ngondo petala lya Allah sano wineo waliji wachikafili, (makafiligo) galiji nkwaona (Asilamuo kuti ali wajinji) pakulandanya ni muwawelele wanganyao winji wakawili pa kulola kwameso (kutendaga nambo Asilamuo ali wapanandi). Sano Allah akun'dimbanganyaga ni chikulupusyo Chakwe jwansachile, chisimu mu yalakweyo mwana kuchetelela kusyene kwa wakwete meso (gakulolechesya mwa umanyilisi)
3|14|Kusalalisidwe ku wandu kuinonyela isako (yaumi wa duniya) kutandila achimmasyeto, wanache, ni maunjili-maunjili ga golodi ni silifa, ni mahachi gewichidwe imanyilo yanti gamanyicheje (kululila), ni ilango, kwisa soni mbeju. Yalakweyo ni yakusengwasya umi wa duniya, sano Allah ni jwakwete kwakuwujila kwambone
3|15|Jilani: “Ana nansalile yambone nnope kumpunda yalakweyo? Wandu wan’jogwepe (Allah), akwete kupata kwa M’mbuje gwao (Allah) Matimbe ga ku Mbepo, gasikujilima cha pasi pakwe sulo, chakawe wandamo mwalakwemo, ni (kupata) achiwammakwao waswejesyedwe, ni chinonyelo chakuumila kwa Allah, sano Allah ni Jwakwalolechesya achikapolo (Wakwe).”
3|16|Awala wakutiji: “Ambuje wetu! Chisimutu uwwe tukulupilile, basi tukululuchilani sambi syetu ni ntuwambasye ku ilagasyo ya Moto.”
3|17|Wakupilila, wakuwecheta yakuona, wakunda malamusi, wakutola, soni wakuwenda chikululuko kumasikusiku
3|18|Allah akuwichila umboni wanti pangali nnungu jwine (jwakuwajilwa kun'galagatila) ikaweje Jwelepejo, soni Achimalaika ni (wandu) wakwete umanyilisi (akuwichila nao wele umboniwu). (Jwalakwe ndawi syosope ni) Nkusimika chilungamiko. Pangali nnungu jwine (jwakuwajilwa kun'galagatila) ikaweje Jwelepejo, Jwamachili gakupunda, Jwalunda lwakusokoka
3|19|Chisimu naga dini (jakuona) pameso pa Allah ni Usilamu. Ni nganatindana awala wana kupedwaga chitabu (Ayuda ni Akilisito pa dini syao), ikaweje panyuma pakwaichilila umanyilisi (wa dini jakuona), (watindene) ligongo lya litima lyalyaliji chilikati chao, sano jwachakane ma Aya ga Allah, basi (tachim'balanga ni kun'dipila), chisimu Allah ni Jwachitema pakuwalanjila
3|20|Sano naga achikanganaga namwe, basi jilani: “Najipeleche ngope jangu kwa Allah pamo ni wandu wanguyiye.” Soni jilani kwa awala wana kupedwaga chitabu (Ayuda ni Akilisito) kwisa soni wangapakombola kulemba ni kuwalanga (Warabu) kuti: “Ana nsingwiche (ni kwinjila mu Usilamu)?” Sano naga asingwiche nikuti pamasile paajongweche, nambo naga akugalauka (kuleka Usilamu), basi masengo genu ni kulungusya (utenga), sano Allah ni Jwakwalolechesya achikapolo (Wakwe)
3|21|Chisimu awala waakukanila ma Aya ga Allah, ni kuulagaga Achimitume mwangali ligongo, ni kuulagaga soni mu wanduwa awala waakulamulaga yakulungamika, mwatagulilani ya ilagasyo yakupoteka nnope
3|22|Wele wanganyao ni wagajonasiche masengo gao pa duniya pano ni ku Akhera kwakwe, soni ngasakola wakwakamuchisya
3|23|Ana ngankwaona awala wapedwile chipande cha chitabu waakuwilanjidwa ku chitabu cha Allah kuti chaajilanye chilikati chao, kaneka likuga line mwa jamanjao liigalauchila kumbali aku lichisyululaga
3|24|Yalakweyotu ligongo lyanti wanganyao akasatiji: “Moto ngauja kutukwaya ikaweje mowa gakuwalanjikape.” Soni yanyenjile mu dini jaomo (yaunami) yaawele ali nkusepelela
3|25|Ana ichiwa uli ndema jituchasonganganya pa Lisiku lyangali kaichila ya lyalakwelyo? Soni mundu jwalijose tachilipidwa mwakwana pa yawapanganyisye, soni wanyao ngasatendedwa lupuso
3|26|Jilani: “E Allah! Mwasyene uchimwene wosope, nkasimum'bwecha uchimwene jwamunsachile ni kum'bula uchimweneo jwamunsachile, soni nkunchimbichisyaga jwamunsachile ni kunchembulusya jwamunsachile, umbone wosope uli M’myala Mwenu, chisimu Mmwe pa chindu chilichose m'bele Wakombola.”
3|27|“Nkasachijinjisyaga chilo m'muusi (ni kuleupa muusiwo kwipipa chilo mpela ndema jachitukuta), ni nkuujinjisyaga soni muusi m'chilo (nikuleupa chilocho kwipipa muusi mpela ndema jakusisima). Soni nkasakoposyaga chaumi kuumila mu chachiwe, nikoposya chachiwe kuumila mu chaumi (mpela nguku kopoka mwindanda lindanda kopoka mu nguku). Ni nkumpaga lisiki jwamunsachile lyangawalanjika.”
3|28|Wakulupilila akatomana nago ulongo makafili kwaleka wakulupilila (achin'jao), basi jwachatende yele nikuti ngasakola chilichose chakuuma kwa Allah, ikaweje (kutomana nago ulongo wapachanyape) pakuliigosa wanganyammwe ku yakusakala yao yankwiijogopa, sano Allah ni akuntetela ya Nsyenejo (pa ilagasyo Yakwe), soni kwa Allah pe ni kwakuujila
3|29|Jilani: “Kanga chinyyisise yaili mu idali mwenu kapena kuilochesya papaswela Allah tayimanyepe, soni akumanyilila yaili kumawunde ni yaili petaka, sano Allah pa chindu chilichose awele Jwakombola.”
3|30|Lisiku lyatachiisimana mundu jwalijose yambone yajwapanganyisye ili isonganganyisyidwe, ni yakusakala yakwe yajwapanganyisye, ni juchilajila yanti pakawe pana nkuuli welewu chilikati cha yakusakalayo ni jwalakwejo. Sano Allah ni akuntetela ya Nsyenejo (pa ilagasyo Yakwe), soni Allah ni Mpole kwa achikapolo (Wakwe)
3|31|Jilani (mmwe Muhammadi ﷺ): “Nam’baga jenumanja nkunnonyela Allah, basi munguyani; Allah channonyele soni chankululuchile sambi syenu, sano Allah ni Jwakululuka kusyene, Jwachanasa channope.”
3|32|Jilani: “Mumpikanilani Allah ni Ntenga ﷺ.” Nambo naga akugalauka, basi (chachipedwa ipotesi) chisimu Allah jwangaganonyela makafili
3|33|Chisimu Allah wansagwile Adam, Nuhu, liwasa lya Ibrahima ni liwasa lya Imrani pa iwumbe yosope
3|34|(Waliji) wanache; (wakupagwana) wane kuumila mwa wane chilikati chao, sano Allah ni Jwakupikanichisya, Jwakumanyilila nnope
3|35|(Kumbuchilani) katema kawawechete wankwao Imrani (wali mamawao Maryam jwali mamagwe Isa) kuti: “Ambuje wangu! Chisimu une nantawiile nasili janti; (mwanache) jwali nchitumbo changuchi chachiwa pepesa (lyakutumichila kunsikiti wa Baitul Muqaddas) basi mbochelani (nasili janguji), chisimu Mmwejo niwan'di Wakupikanichisya, Wakumanyilila nnope.”
3|36|Basi ndema jawam'beleche watite: “Ambuje wangu! Unetu mbeleche jwankongwe!” - Sano Allah ni Nkuchimanya chenene chawawelechecho - “Nambo jwannume (junyembecheeyeeje kuti chimbeleche) nganijuwa mpela jwankongwe (jwambeleche, ngati jwankongwe jwakuujilila machili soni ngawa nkutumichila mwakwanila ku nsikiti). Sano une nampele lina lyakuti ‘Maryam’, sonitu une ngun'juya jwalakweju ni wanache wakwe Kukwenu kutyochela ku shetani jwakuwinjidwa.”
3|37|Basi (Allah) M’mbujegwe wampochele kapochele kambone, soni ni wankusisye kakusye kambone, ni wantesile Zakariya kuwa nkunchengeta jwakwe. Ndawi ni katema kawaliji Zakariya ali nkun'jinjilila (Maryamujo) ku chigunguli cha mu nsikitimo, waliji nkuisimana kwa jwalakwejo yakulya. Watiji (pakum'busya): “E Maryam! Kwapi nkuipata ayi?” Jwalakwe jwatiji: “Yalakweyi yikutyochela kwa Allah. Chisimu Allah akumpaga lisiki jwansachile mwangawalanjila.”
3|38|Papopo Zakariya jwaawendile Ambujegwe (Allah) kuti: “Ambuje wangu! Mumbani kuumila Kukwenu mwanache jwambone, chisimu Mmwejo ni Wakupikana kuwenda.”
3|39|Sambano jwalakwe ali ajimi kuswali ku chigunguli cha mu nsikiti, Achimalaika wam'bilasile (pakunsalila kuti): “Chisimu Allah akumpa abali jakusengwasya ja (kuti chim'beleche mwanache lina lyakwe) Yahaya, juchachigombelechesya (ya ntume juchachipagwa ni) lilowe lyakuumila kwa Allah (lyakuti ‘M'be! Nikuwa’ jwali Isa) ni chachiwa soni (Yahayajo) jwakuchimbichika, jwakuligosa ku yansese soni (chachiwa) Ntume jwa mwa wandu wambone.”
3|40|Jwalakwe jwatite: “Ambuje wangu! Chingole chantiuli mwanache kutendaga pamasile paumbichilile uchekulu, nombe soni wankwangu wapalale?” (Lilaika) lyatite: “Mwele (nimuchiiwele); Allah akutendaga yasachile.”
3|41|Jwalakwe jwatite: “Ambuje wangu! Mumbichilani chimanyilo (chachiimanyisye yanti wankwangu ajigele chilu)!” (Lilaika) lyatite: “Chimanyilo chenu nichanti ngasinkombola kwawechetekasya wandu mowa gakwana gatatu ikaweje mwagamba kulanjilape basi. Ni mwaakolanjeje Ambuje wenu kwejinji soni mwaaswejesyeje (pakuswali) kwigulo ni kundawi.”
3|42|Soni (kumbuchilani) katema kawawechete Achimalaika kuti: “E mmwe Maryam! Chisimutu Allah ansagwile mmwejo, ni answejesye, soni ansagwile pa uchimbichimbi kwaapunda achakongwe wamitundu josope jawandu.”
3|43|“E mmwe Maryam! Linandiyani kwa Ambuje wenu, soni nsujuduji ni kwinamaga (kuswali) pamo ni akwinama.”
3|44|Syalakwesi ni sine mwa abali syakusisika syatukun'juwulila, ni nganim'ba nao wanganyao ndema jawaponyaga yakulembela yao (m'mesi kuwa ndoto janti amanyilile) kuti wani mwa jamanjao wachanchengete Maryam, soni nganim'ba nao ndema jawaliji nkukangana
3|45|(Kumbuchilani) katema kawawechete Achimalaika kuti: “E mmwe Maryam! Chisimutu Allah akuntagulila abali jakusengwasya ja (kuti chim'beleche mwanache ni) lilowe lyakuumila Kukwakwe (mwangali kusimangana ni walume, nambo pagamba kunsalila kuti: ‘welekani’ mmwe ni kuweleka), lina lyakwe chachiwa Masihi Isa mwanache jwa Maryam, jwakuchimbichika pa duniya ni ku Akhera kwakwe, soni ni jumpepe mu wakuwandichisyidwa (kwa Allah).”
3|46|“Soni chachiwecheta ni wandu ali nnuuli kwisa soni ali akusile, ni chachiwa mu wandu wambone.”
3|47|(Maryam) jwatite: “Ambuje wangu! Chingole chantiuli mwanache kutendaga nganangwayeje mundu jwalijose (jwannume)?” (Lilaika) lyatite: “Mwele (nimuchiiwele), Allah akasagumba chasachile. Pati asachile chilichose (kuti chipatikane), basi agambaga kuchisalila kuti ‘M'be!’ nichikasawaga.”
3|48|“Soni chachin'jiganya kulemba ni lunda lwakusokoka, kwisa soni Taurat ni Injil.”
3|49|“Soni (chachiwa) Ntenga (juchachitumisyidwa) ku wanache wa Israila (ni chachiwaga ali nkwasalila yanti): ‘Chisimutu une nam’bichilile ni chisimosimo kuumila kwa M'mbuje gwenu, mwanti chingombolecheje kun'gumbila kutyochela mwilongo chitusitusi cha chijuni nikuchipepelela, basi nikusyuka chijuni chisyesyene mu lisosa lya Allah, ni chimbosyeje wangalola kwachipago, wachinawa, ni kusyusyaga wawe mu lisosa lya Allah, chinansalileje soni yachin'dyeje ni yachinsunjeje m’majumba mwenu. Chisimu mu yalakweyi muwele mwana chimanyilo kukwenu nam'baga jenumanja wakulupilila (kusyene).’
3|50|‘Soni (chimbe) jwakwitichisya yaili paujo pangu yakutyochela m'Taurat, nikuti soni nankundisye yine yayakanyisyidwe kukwenu, ni nam’bichiiliile ni chisimosimo kuumila kwa M'mbuje gwenu (kuwa chimanyilo cha utume wangu), basi mun'jogopani Allah ni kungunda une.’
3|51|‘Chisimu Allah ni M'mbuje gwangu soni M'mbuje gwenu, basi mun'galagatilani Jwalakwejo, lyalakweli nilitala lyagoloka.”
3|52|Nambo ndema jawauweni Isa mwa jamanjao ukafili (kuti ukwendelechela) watite: “Ana wani wachawe akungamuchisya wangu (pa kuwilanjila) kwa Allah?” Wakulijiganya wakwe watite: “Uwwetu ni watuli wakunkamuchisya Allah, tunkulupilile Allah, soni wichilani umboni wanti uwwe chisimu chene tuli Asilamu.”
3|53|“Ambuje wetu! Uwwe tuikulupilile yantulwisye, ni tunkuyiye Ntenga, basi tulembani pamo ni akuwichila umboni (pa ya ujika Wenu).”
3|54|Ni watesile malindi (Ayuda gakusaka kum'bulaga Isa), nambo Allah walepelekasyisye malindigo (pakun'jigala Isa kujanajo kwinani nkanaiche mwakunkamula), sano Allah ni Jwambone nnope pakulepelekasya malindi ga amalindi
3|55|(Kumbuchilani) katema kajwawechete Allah kuti: “E mmwe Isa! Chisimutu Une chinan'jigale ni kunkwesya Kukwangu, soni chinanswejesye ku wandu makafili, ni chinaatende wandu wankuyiye kuwa pachanya pa wandu makafili mpaka lisiku lya Kiyama. Kaneko Kukwangu nikwakuujila kwenu ni tinjijiilanya chilikati chenu mu ichindu yamwaliji nkulekangana.”
3|56|“Sano awala waakanile, basi chinalagasye ni ilagasyo yaukali nnope pa duniya pano ni ku Akhera kwakwe, soni ngasakola wakwakamuchisya.”
3|57|Nambo awala waakulupilile ni kutendaga yambone, basi chachalipila malipilo gao mwakwana, sano Allah ni jwangaanonyela wakulitenda lupuso
3|58|Ayi yatukunsoomelayi (mmwe Muhammadi ﷺ) gawele ma Aya ni chikumbusyo chalunda lwakusokoka
3|59|Chisimu chilandanyo cha Isa kwa Allah chiwele chisawu Adam; wan'gumbile kuumila mwitaka kaneko niwantesile kuti: “Wani (mundu!)” Basi niwawele
3|60|(Yalakweyi ni) yakuona yakutyochela kwa Ambuje wenu (Allah), sano ngasim'ba mwa wakaichila
3|61|Sano wachakangane nomwe mu jele nganiji panyuma pa umanyilisi waum’bichililewu, basi jilani: “Ikani, twawilanje wanache wetu ni wanache wenu, achimmasyeto wetu ni achimmasyeto wenu, twachimisyewe ni mwachimisyene wakwe, kaneko ni tuwende (kwa Allah) mwakutetewala, basi ni tugatende malweso ga Allah kuti gawe kwa wali waunami (mwetuwe).”
3|62|Chisimu jalakweji ni ngani jakuonaonape, ni pangali nnungu jwine (jwakuwajilwa kun'galagatila) ikaweje Allah, soni chisimu Allah ni Jwamachili gakupunda, Jwalunda lwakusokoka
3|63|Nambo naga akugalauka (kuleka yele yakuonayi), basi (tachapa ipotesi), chisimu Allah ni Jwaakwamanya chenene akuwatanganya
3|64|Jilani: “E jenumanja achimisyene chitabu (Ayuda ni Akilisito)! Ikani kulilowe lyakulungamika (lyachitulandane) chilikati chetuwe ni jenumanja, lyanti ‘Tukan'galagatilaga (jwinepe) ikaweje Allah, ni tukam'bwanganyaga ni chilichose, soni wane mwetuwe akatenda wane kuwa milungu kunneka Allah.” Nambo naga akugalauka (kuleka lyele liloweli), basi jilani: “Wichilani umboni wanti uwwe chisimu chene tuli Asilamu (wakulipeleka kwa Allah).”
3|65|E jenumanja achimisyene chitabu (Ayuda ni Akilisito)! Anauli nkukanilana pa ya Ibrahima, kutendaga (itabu ya) Taurat ni Injil nganiitulusyidwa ikaweje panyuma pakwe, ana wangali lunda
3|66|Nnole! Wanganyammwe ni awalawala wamwakaanilene pa ichindu yamwakwete nayo umanyilisi, nambi uli (sano) nkukaanilana pa ichindu yanganinkola nayo umanyilisi, sano Allah ni Jwaakumanyilila nambo wanganyammwe ngankumanyilila
3|67|Ibrahima nganawa Myuda kapena Mkilisito, nambo waliji jwakongoka (pakulekangana nasyo dini syepombotale, waliji soni) Nsilamu (jwakulipeleka); soni nganawa mwa akuwanganya (Allah ni isanamu)
3|68|Chisimu wandu wali wakuwajilwa kulumbikana najo Ibrahima, ni awala wawankuyiye (pa ndema ja utume wakwe), ni aju Ntumeju (Muhammadi ﷺ), kwisa soni wandu waakulupilile (pakunda Usilamu), sano Allah ni Nkwaagosa wakulupilila
3|69|Likuga line lya wandu wawapedwile chitabu (Ayuda ni Akilisito), likasasachililaga lili linsokonesye (pakunkoposya mu Usilamu), ni pangali wampaka wasokonesye ikaweje achimisyene, nambo ngakumanyilila
3|70|E jenumanja achimisyene chitabu (Ayuda ni Akilisito)! Ligongo chichi nkugakana ma Aya ga Allah (Qur’an) kutendaga jenumanja nkutendelaga umboni (kuti gakuonaonape)
3|71|E jenumanja achimisyene chitabu (Ayuda ni Akilisito)! Ligongo chichi nkuwanganyaga yakuona ni yaunami ni kusisaga yakuona kutendaga jenumanja nchimanyililaga
3|72|Soni likuga line lya wandu wawapedwile chitabu lyatite (pakwasalila achimijao): “Ikulupililani yaitulusyidwe kwa wandu wakulupilila (Asilamu) kundanda kwa muusi (kundawi) ni n’nyikane kumbesi kwakwe (kwigulo) kuti mwine wanganyao chaujile (munyuma kuleka Usilamu).”
3|73|“Soni nkasimunkulupilila jwalijose ikaweje jwaakuyiye dini jenu (ja Chiyuda kapena Chikilisito).” Jilani: “Chisimu naga chongoko chisyesyene ni chongoko cha Allah basi.” (Ayuda ni Akilisitowo akasatiji sikati jao: “Nkasinkulupilila) ataakwika mwapedwile jwalijose yakulandana ni yampedwile wanganyammwe, kapena kuti ataakwika mwan'gomeche kwa M'mbuje gwenu.” Jilani: “Chisimu umbone wosope uli m’Myala mwa Allah akasampaga jwansachile, sano Allah ni Jwakwanila kusyene (ku iwumbe Yakwe), Jwakumanyilila nnope.”
3|74|Akunsagulilaga ukoto Wakwe jwansachile, soni Allah ni Nsyene umbone wekulungwa
3|75|Soni mu wandu wawapedwile chitabu mwana wanti naga n'di mwasunjisye maunjili-maunjili ga chipanje mpaka am'buchisye, ni mwana wane mwa jamanjao wanti naga n'di mwasunjisye Dinari (mbiya jimpepe), nganawa am'buchisye ni ikaweje n'di mwaajimilile (pa kwawilasya mwa kwakwekweteka). Yalakweyo ligongo lyanti wanganyao akasatiji: “Pangali litala lililyose lyakutugambila uwwe ligongo lya (kwaaliila) ajinga (wanganituwa nao imo mu dini ligongo Allah atukundisye).” Ni akunnambuchisyaga Allah aku achimanyililaga (kuti akulambusya)
3|76|(Ngwamba!) Nambo jwaakukwanisya chilanga chakwe, ni kuwaga ali nkun'jogopa (Allah pakuligosa ku ilemwa, jwele nijuchawe jwakunonyeledwa ni Allah), basi Allah chisimu chene akwanonyela wakun'jogopa (Jwalakwe)
3|77|Chisimu wandu waakusagula (ya duniya) yantengo wannono pakusumanya ni chilanga cha Allah kwisa soni kulumbila kwao, wanyao ngasakola liunjili lililyose (lya yambone) ku Akhera, soni Allah ngaaja kwawechetekasya, ata nikwalola kose ngaaja kwalola lisiku lya Kiyama, soni ngaaja kwaswejesya. Ni akwete kupata wanganyao ilagasyo yakupoteka nnope
3|78|Soni mwa jamanjao chisimu chene mwana likuga line likasapindaga ndimi syao pakusooma chitabu kuti nyyiganichisyeje (yaakusoomayo) kuti ya m’chitabu, kutendaga nganiiwa ya m’chitabu. Ni akutiji: “Yalakweyi iwumile kwa Allah.” Kutendaga nganiyiuma kwa Allah. Ni akunnambuchisyaga Allah aku achimanyililaga (kuti akulambusya)
3|79|Nganiiwa yakuwajilwa kwa mundu (mpela Isa mwanache jwa Maryam) juwapedwile chitabu, umanyilisi wakwilanyichisya ni utume, panyuma pakwe ni kwatendaga wandu kuti: “M'beje wakungalagatila une mmalo mwa Allah.” Nambo (yawasalilaga yakwe niyanti): “M'be jenumanja wakutumichila Ambuje Nnungu (mwalunda ni umanyilisi) ligongo lyanti nkwiganyaga chitabu soni ligongo lyanti nkuchisoomaga (chitabucho).”
3|80|Soni nganawa annamulile yanti mwatendeje Achimalaika ni Achimitume kuwa milungu. Ana mpaka annamulile ya ukafili panyuma panti n'di Asilamu
3|81|Soni (kumbuchilani) katema kajwatawene Allah chilanga ni Achimitume (pakwatenda kuti): “Chisimu mulimose mwachinampele chitabu ni lunda lwakusokoka (nikuwa ni umanyilisi kwisa soni uchimbichimbi wakupunda), kaneko ni kwisa kum’bichilila Ntenga jwakwitichisya yan'di nayo, ichiwajilwa kukwenu kunkulupilila ni kunkamuchisya.” (Jwalakwe) jwaawusisye kuti: “Ana nkundile ni kujigala pa yalakweyi chilanga Changuchi?” Wanganyao watite: “Tukundile.” (Jwalakwe) jwatite: “Basi tendelani umboni (yachilangachi), nombe Une ndinamwe pakutendela umboni.”
3|82|Nambo wachagalauche panyuma pa yele, basi wanyao niwali wakunyosya
3|83|Ana akusaka dini jinepe jangawaga ja Allah, kutendaga chilichose cha kumawunde ni petaka chikwitika Kukwakwe mwakusaka ni mwangasaka? Soni Kukwakwe chachiuchisidwa
3|84|Jilani: “Tukulupilile mwa Allah, ni yaitulusyidwe kukwetu (jajili Qur’an) ni yayatulusyidwe kwa Ibrahima, Ismaila, Isihaka, Yaakubu ni isukulu yakwe, ni yawapedwile Musa ni Isa, ni Achimitume kuumila kwa Ambuje wao, ngatukulekanganya chilikati cha jumpepe mwa wanganyao, soni uwwe Kukwakwe tukulipeleka.”
3|85|Soni jwachasache dini jinepe jangawaga ja Usilamu, nikuti ngasijipocheledwa kuumila kukwakwe, soni jwalakwejo ku Akhera tachiwa mu wakwasika
3|86|Ana Allah mpaka wajongole chinauli wandu wakanile panyuma paakulupilila kwao ni kutendela umboni yanti chisimu Ntenga (Muhammadi ﷺ) jwakuonaonape, ni kwaichilila soni ilosyo yakuonechela palangulangu? Sano Allah jwangawa nkwajongola wandu wakulitenda lupuso
3|87|Wanganyao malipilo gao niganti; chisimu malweso ga Allah, Achimalaika ni wandu wosope gali pa jamanjao
3|88|Mwele (mmalweso ga ku Motogo) chakawe wandamo, ilagasyo ngaija kupungusyidwa kwa jamanjao, soni wanyao ngaaja kupedwa lipesa
3|89|Ikaweje awala watesile toba panyuma pa yalakweyo, ni kwilanya (itendo yao), basi chisimu Allah ni Jwakululuka kusyene, Jwachanasa channope
3|90|Chisimu awala wakanile panyuma pa chikulupi chao, kaneko nikonjechesya soni kanila, toba jao ngasijipocheledwa ata panandi, soni wanyao niwali wakusokonechela
3|91|Chisimu awala wakanile ni kwikanila kuwa ali makafili, nikuti ngasijipocheledwa kutyochela kwa jwalijose mwa jamanjao golodi jagumbala chilambo cha pasi atamuno ali aliwombolele najo, wanganyao akwete kupata ilagasyo yakupoteka nnope, soni ngasakola wakwakamuchisya
3|92|Nganim'ba mpatile umbone (usyesyene) mpaka nkaatoole mu yankuinonyela, sano mu chilichose chachintole, basi chisimu chalakwecho Allah akuchimanya chenene
3|93|Yakulya yosope yaliji ya halaal ku wanache wa Israila, ikaweje yawalitendele kuwa ya haraam Israilajo nsyene Taurat nkanijitulusyidwe. Jilani: “Basi ikani najo Taurat ni n'jisoome naga jenumanja nkuwecheta yakuona.”
3|94|Sano juchansepele Allah unami panyuma pa yalakweyi, basi wanganyao niwachawe wakulitenda lupuso
3|95|Jilani: “Allah awechete yakuona, basi kuyani dini ja Ibrahima jwakongoka soni nganawa mwa akuwanganya (Allah ni isanamu).”
3|96|Chisimu naga nyumba jandanda jajawichidwe kwa wandu (kuwa jagalagatilamo Allah) ni jajili pa Bakkah (ku Maaka), jaupile soni (jiwele) chongolo ku iwumbe yosope (wandu ni majini)
3|97|Mwalakwemo mwana imanyilo yakuonechela (yakulosya kuchimbichika kwakwe ni uchikala wakwe), mpela pamalo pawaliji nkwima Ibrahima (ndema jawaliji nkutawa Likaabalyo), soni jwachajijinjile (jele nyumbaji) chawe mu ntunjelele. Sano kwa lilamusi lya Allah iwele yakusosekwa kwa wandu kuja kutenda Hija ku nyumbajo wampaka akombole kupata litala lyakwaulila kwele, nambo jwatakane (kujakutenda Hija mwangali chipaka chisyesyene nikuti chawe kafili) basi chisimu Allah ni Jwankwanekwane jwangalajila iwumbe Yakwe
3|98|Jilani: “E jenumanja achimisyene chitabu (Ayuda ni Akilisito)! Ligongo chichi nkukanila ma Aya ga Allah kutendaga Allah awele Mboni pa ichindu yankutenda?”
3|99|Jilani: “E jenumanja achimisyene chitabu (Ayuda ni Akilisito)! Ligongo chichi nkwasiwilila wandu wakulupilile kuti akakuya litala lya Allah (wauli Usilamu)? Nkulisosela lyalakwelyo kupombotala (kuti lionecheje mpela lyakusakala) kutendaga jenumanja nkuwichila umboni (wanti Usilamu ni litala lyagoloka)? Sanotu Allah nganawa jwanti ni ngaimanya yankutenda.”
3|100|E jenumanja wankulupilile! Naga nkwika mwakulipikanila likuga line mu wandu wawapedwile chitabu, cham'buchisye ku ukafili panyuma pakulupilila kwenu
3|101|Ana chim'be makafili chanti uli kutendaga ma Aya ga Allah gakusoomedwa kukwenu nombenajo Ntenga ﷺ ali chilikati chenu? Sano jwachalikamulile chenene mwa Allah, nikuti pamasile paajongoleledwe kwitala lyagoloka
3|102|E jenumanja wankulupilile! Mun'jogopani Allah kun'jogopa kusyesyene, soni nkaika mwa kuwa ikaweje n'di Asilamu
3|103|Soni kamulisyani wanaose lukonji lwa Allah (jajili Qur’an) ni ngasinnekangana. Soni kumbuchilani chindimba cha Allah pa jenumanja; pandema jamwaliji wakuwengana, basi ni jwalumbikenye chilikati cha mitima jenu mwanti mwa chindimba Chakwe mwasyuchile kuwa waulongo. Soni mwaliji mungulugulu mwalisimbo lya Moto, ni wan'jokwele mwalakwemo. Iyyoyopeyo ni yakutiji Allah pakusalichisya kukwenu ma Aya Gakwe kuti n'jongoche
3|104|Soni lipatikane mwa jenumanja likuga lyakuwilanjila ku umbone (Usilamu), ni lilamuleje (kutenda) yambone ni kanyaga yakusakala, sano wanganyao niwachawe wakupunda
3|105|Ni ngasim'ba chisawu awala wawagawikene ni kulekangana panyuma pa kwaichilila ilosyo yakuonechela palangulangu, soni wanganyao akwete kupata ilagasyo yekulungwa nnope
3|106|Lisiku lya sichiswejela ngope sine ni kupiilila ngope sine, sano awala wasichipiilila ngope syao (chachatenda kuti): “Ana mwakaaniile panyuma pakulupilila kwenu? Basi pasyani ilagasyo ligongo lya ayila yamwaliji nkuikana.”
3|107|Sano nambo awala wasiichiswejela ngope syao, basi tachiwa mu ukoto wa Allah, wanyao mwalakwemo tachiwa wandamo
3|108|Gele ni ma Aya ga Allah gatukunsoomela mwakuonaonape, ni nganawa Allah jwakusaka kuitenda lupuso iwumbe (Yakwe)
3|109|Soni yosope yaili kumawunde ni yaili petaka nsyene jwakwe Allah, soni kwa Allah ni kwakuujila indu yosope
3|110|Jenumanja (Asilamu) m'bele nkutula wambone nnope waukoposyedwe (pakusagulidwa chilikati cha mikutula josope kuti uwe wakamuchisya) ku wandu, nkulamulaga (kutenda) yambone ni nkukanyaga yakusakala, soni ni nkukulupililaga mwa Allah. Mwanti wawapedwile chitabu (Ayuda ni Akilisito) ingawe wakulupilile (pakunda Usilamu), ingaliji yambone kukwao, wane mwa jamanjao wana chikulupi, nambo wajinjio wakunyosya
3|111|Nganawa annagasisye wanganyao ikaweje ni ilagasyo (yannonope), soni naga ali atite ampute ngondo mpaka annosye migongo (kutiila), soni wanyao ngawa nkukulupusyidwa
3|112|Kuwichidwe pa jamanjao kuchembulusyidwa palipose paakupatikana ikaweje (naga ali alikamulile) ni lukonji lwa Allah (pakuya dini jakwe ja Usilamu) kapena lukonji lwa wandu, (pakamuchisyidwa ni wandu wane mu yakutenda yao, nambo pajika ngawa nkola machili). Ni awajilwe kupata gasabu ja kuumila kwa Allah, soni ni kuwichiidwe pa jamanjao kulaga (kwangalekangana nako), yalakweyo ligongo lyanti wanganyao waliji nkukanila ma Aya ga Allah, nikuwaga soni ali nkuulaga Achimitume mwangali ligongo. Basi yeleyo ni ligongo lya kunyosya kwao soni waliji ali nkusumba mipika
3|113|Nganawa wosope wene kuti wakulandana, nkutula wine mu wawapedwile chitabu (Ayuda ni Akilisito) uwele wakwimilichika (pa yakuona yakuya Usilamu panyuma pakusinguka kwao), akasasoomaga ma Aya ga Allah ndawi syaachilo aku achisujuduji (kuswali)
3|114|Akasakulupililaga mwa Allah ni Lisiku Lyambesi, ni akasalamulaga (kutenda) yambone nikanyaga yakusakala, soni ni akasatendaga chitema pa masengo gambone. Sano wanganyao ni wali mu wandu wambone
3|115|Soni chilichose chachapanganye mu ichindu yambone basi ngaaja kwakana nacho (nambo chaakaalipile malipilo gambone). Sano Allah ni Jwaakwamanya chenene wakun'jogopa (Jwalakwe)
3|116|Chisimu awala wakanile, ngawa nkwakamuchisya chipanje chao atamuno wanache wao chilichose mu (ipotesi) yakuumila kwa Allah, soni wanganyao niwandu wa ku Moto, wanyao kwalakweko takawe wandamo
3|117|Chilandanyo cha indu yaakutola pa awu umi wa duniya uno, chili chisawu mbungo jajili nkati mwakwe mwana kusisima kwakogoya jajipujiile n'gunda wa wandu waalitendele lupuso achimisyene ni kuujonanga, ni nganiwatenda Allah lupuso nambo achimisyene ni waakulitenda lupuso
3|118|E jenumanja wankulupilile! Ngasimwatenda wanganawa mwa jenumanja kuwa isyowe yakwisalila asili syenu, ngati wanyao ngawa nkuleka kulimbichila kutenda yakun'jonanga (naakailochesye pameso), ikwanonyelaga yaikunnagasyaga, umasile pauwonechele umagongo kuumila pakamwa pao, nambo soni yayikusisa mitima jao (nganisyo syakusakala) iwele yekulungwa nnope. Pamasile patusalichisye ma Aya kukwenu nam'baga jenumanja wakumanyililaga
3|119|Ha! Ana jenumanja ni wankwanonyela wanganyao kutendaga wanyao ali ngaakunnonyela atamuno kuti jenumanja nkuikulupililaga itabu yosope? Soni naga ali asimangene namwe akasatiji: “Tukulupilile.” Nambo naga ali pakasyepela akasannumilaga songa sya yala ligongo lya ukali. Jilani: “Wani ni ukali wenuo, chisimu Allah ni Nkuimanya chenene yayili m’mitima.”
3|120|Naga chili chim’bichilile (chindu) chambone chikasachasakalisyaga, nambo naga chili chimpatile chakusakala akasasengwaga nacho, nambo naga mpilile nikuwa niwoga (wakun'jogopa Allah), nikuti malindi gao ngawa nkuntenda chilichose. Chisimu Allah ichindu yaakutenda wanganyao juwele Jwaisyungula (kwaimanya chenene)
3|121|Soni (kumbuchilani mmwe Muhammadi ﷺ) katema kamwaalaawiile kutyochela kwiwasa lyenu kuti nkaalinganyichisye wakulupilila mauto gakumenyanila (ngondo ja Uhudi), sano Allah ni Jwakupikanichisya, Jwakumanyilila nnope
3|122|Katema kagasachilile makuga gawili mwa jenumanja kuti ganyambe (ligongo lya woga nikutila muwatilile achinakunaku), nambo Allah nijuwaliji Jwaagagosa (makuga) ganagawiligo (mwanti wagasunjile kuti gakatila), sano wakulupilila ajegamileje kwa Allah pe basi
3|123|Soni Allah chisimu chene wankulupwisye pa (ngondo ja) Badri kutendaga jenumanja n'di wangali machili (ligongo lya unandi wenu ni kupelembelwa ida yangondo), basi mun'jogopani Allah kuti m'be wakutogolela
3|124|Katema kamwasalilaga wakulupilila kuti: “Ana ngaiwa yakunkwana jenumanja kuti M'mbuje gwenu junkamuchisye ni Achimalaika wakwana masausande gatatu wakutulusyidwa?”
3|125|“Elo! Naga mpilile ni kuligosa (ku ilemwa) soni (amagongo wenuwo) ni kunyyichilila mwa chitema chao chalakwechi, M'mbuje gwenu junkamuchisye ni Achimalaika wakwana masausande nsano wana imanyilo.”
3|126|Ni nganaitenda yalakweyi Allah ikaweje kuti iwe abali jakusengwasya kukwenu, ni kuti soni jipate kutulala mitima jenu ni yalakweyo, sano chikulupusyo nganichiwa chityochele kwinepe ikaweje kwa Allah, Jwamachili gakupunda, Jwalunda lwakusokoka
3|127|(Watesile yalakweyi) kuti akate chipande cha wandu makafili (pakwaulaga wane mwa wanganyao), kapena kwajigasya nchesela (wakusigalao) ni galauka yalayalape (pangapata yasachileje)
3|128|Nganinkola (mmwe Muhammadi ﷺ) chilamusi chilichose (pa wanganyao), mwine (Allah) komboleka kwapochela toba jao (ni kwajongola panyuma pa ukafili wao) kapena kwapa ilagasyo, pakuti wanganyao chisimu chene ali wakulitenda lupuso
3|129|Soni yosope yaili kumawunde ni yaili petaka nsyene jwakwe Allah, akunkululuchilaga jwansachile ni kumpa ilagasyo jwansachile, sano Allah ni Jwaakululuka kusyene, Jwachanasa channope
3|130|E jenumanja wankulupilile! Ngasin'dyaga (chipanje cha) katapila mwakonjechesya-jonjechesya, ni mun'jogopani Allah kuti m'be wakupunda
3|131|Soni ujogopani Moto waulinganyisyidwe kuwa wa makafili
3|132|Ni mumpikanilani Allah kwisa soni Ntenga ﷺ kuti ntendeledwe chanasa
3|133|Soni kangamalani ku (masengo gagantendekasye kupata) chikululuko chakuumila kwa M'mbuje gwenu, ni Litimbe (lya ku Mbepo) lyalili kusapanguka kwa nchijiipi mwakwe kuli chisawu kwinani ni pasi, lyalilinganyisyidwe kuwa lya wakun'jogopa (Allah)
3|134|Awala waakutolaga (ipanje yao) ili nkwajendela chenene atamuno ili yakanganiche, ni waakusisaga ukali wao ni waakwakululuchilaga wandu, sano Allah ni akwanonyelaga wakolosya
3|135|Ni awala wanti naga atesile chakunyalaya (chachili chilemwa chekulungwa mpela chikululu), kapena kulitenda lupuso achimisyene (pakutenda ilemwa yamwanamwana), akasankumbuchilaga Allah ni kuwenda chikululuko pa sambi syao – Ana ni nduni jwampaka akululuche sambi pangawaga Allah? - Soni ni ngakasapitilisyaga pa yatesilejeyo kutendaga achimanyililaga
3|136|Wanganyao malipilo gao nichikululuko chakuumila kwa M’mbuje gwao kwisa soni Matimbe ga ku Mbepo gasikujilima cha pasi pakwe sulo, chakawe wandamo mwalakwemo, soni kaje kusalala malipilo ga akupanganya (masengo gambone)
3|137|Paamasile pagaapiite kalakala jenumanja nkanimpagwe matala (gakulekangana-lekangana gaipotesi), basi jendagani pa chilambo kupita nchilola mujawelele mbesi ja akukanila
3|138|Aku kuwele gombelesya ku wandu (wosope), ni chongolo kwisa soni chamuko kwa wakun'jogopa (Allah)
3|139|Ni ngasimpela (pakumenyana ni amagongo wenu), soni ngasin'dandaula (pa ipato yayimpatile), soni jenumanja niwachim'be wapenani naga n'di wakulupilila (kusyene)
3|140|Nagawaga gampatile mawanga, nikuti nombe wandu waneo pakwete pagapatile mawanga ganti chisawu gelega, sano galakwego ni masiku gatukugagalausyagalausya chilikati cha wandu (lelo kwajendela ichindu chenene wane malawi nikwisa kwajendela chenene wane), soni Allah (atesile yalakweyi) kuti waamanyukule wandu wakulupilile (kusyesyene, pangatila pa ngondojo), nikuti soni watende wane mwa jemanja kuwa wakuwila pa ngondo ja dini, sano Allah jwangaanonyela wakulitenda lupuso
3|141|Soni kuti Allah waswejesye awala wakulupilile nikugamala makafili (pakugajonanga)
3|142|Ana nkuganichisya yanti chinkajinjile ku Mbepo, kutendaga Allah nkaniwamanyukule wandu waamenyene ngondo (petala Lyakwe) mwa jenumanja, ni kwamanyukula soni wakupilila (pa ngondojo)
3|143|Soni chisimu chene wanganyammwe mwaliji nkuchilajila chiwa (chakuwila pa ngondo ja Allah) nkaninsimangane nacho, sano ni nchiweni kusyene (pa kuulajidwa achimijenu) aku n'di nkulola
3|144|Ni nganawa Muhammadi ﷺ ikaweje Ntenga basi, Achimitenga (wajinji) wapite paujo pakwe. Ana naga ali awile kapena kuulajidwa mpaka n'galauchile ku indende yenu (kuujila ku ukafili)? Sano jwampaka agalauchile ku indende yakwe nganawa apeleche chisausyo chilichose kwa Allah, sano Allah ni chachalipila wakutogolela
3|145|Soni nganiiwa yanti mundu jwalijose ni komboleka kuwa, ikaweje mu lisosa lya Allah pandema jakwe jelembedwe, sano jwaakusaka malipilo ga pa duniya chitumpele papopo, nombe soni jwaakusaka malipilo ga ku Akhera chitukampele kukoko, ni chitwalipila (yambone) wakutogolela
3|146|Ana soni walingwawalingwa mwa Achimitume wawamenyene ngondo ali imo ni wandu wajinji waumanyilisi (wa dini)! Nambotu nganatenguka ligongo lya ipato yayapatile petala lya Allah, soni nganatenda ulesi, nambo soni nganalitulusya (pameso pa amagongo wao), sano Allah ni akwanonyela wakupilila
3|147|Ni nganiiwaga yakuwecheta yao ikaweje watiji: “Ambuje wetu! Tukululuchilani ilewi yetu ni kupelenganya kwetu mpika pa indu yetu, soni n'galimbanganye makawu getu, ni ntukulupusye ku wandu achimakafili.”
3|148|Basi Allah niwapele malipilo ga pa duniya ni malipilo gambone nnope ga ku Akhera, sano Allah ni akwanonyela wakolosya
3|149|E jenumanja wankulupilile! Naga nkwiika mwakwapikanila awala wakanile, cham'buchisye ku indende yenu (ku ukafili), ni chin'galauche (kuumila ku chikulupi) n'di wakwasika
3|150|Nambo Allah ni M'mbuje gwenu (jwakunkamuchisya), soni Jwalakwe ni Jwambone nnope kwapunda akukamuchisya (wosope)
3|151|Chituponye woga m’mitima mwa awala wakanile ligongo lyakum'bwanganya kwao Allah ni ichindu yanganaituluchisya umboni (wakulosya ulungu wakwe). Sano mauto gao (gakutamilichika) chigakawe ku Moto, kaje kusakala mauto ga wakulitenda lupuso
3|152|Soni Allah pamasile pawankwanilichisye mwakuonaonape chilanga Chakwe (cha kwakombola amagongo wenu) ndema jamwaliji nkwaulaga mu lisosa Lyakwe, kwikanila ndema jamwalepele ni kulekangana nganisyo palilamusi (lya Ntume ﷺ lyangalekangana nalyo litumbi) ni mwanyochesye panyuma pakunnosya yamwaliji nkuinonyela, wane mwa jenumanja pana waakunonyelwa ni duniya soni wane mwa jenumanja pana waakunonyelwa ni Akhera, kaneka (Allah) wantyosyisye ku wanganyao (pakutiila) kuti an'dinje (kupilila kwenu), sano pamasile pankululuchile, soni Allah ni Nsyene umbone wakwatendela wakulupilila
3|153|(Kumbuchilani) katema kamwaliji nkukwela (mwitumbi pakwatiila amagongo wenu), soni n'di ngankugalauka kuti mpikane ya jwalijose, kutendaga Ntenga ﷺ ali nkum'bilanga munyuma mwenu, (Allah) niwan'dipile pakumpa madandausi pachanya pa madandausi, (nambo wankululuchile) kuti nkadandaula pa (yambone) yayimpite soni atamuno pa (ipato) yayimpatile, sano Allah ni Nkusimanya chenene abali syosope sya yankutenda
3|154|Kaneko panyuma pa madandausi wantuluchisye ntunjelele walugono lwana kulikupulaga likuga line mwa jenumanja, kutendaga likuga line nganisyo sya m’mitima mwao syapele mbumu kusyene (mwanti ata lugono nganilwakupula), waliji nkun'ganichisya Allah yangawa yakuona, nganisyo syachijinga; waliji nkuwecheta kuti: “Ana mpela tukwete uwwe mu aji nganiji chilichose (chagundana ni ulamusi)?” Jilani: “Ichindu yosope yene nsyene jwakwe Allah.” Akusisa m’mitima mwao yangaakwilosya kukwenu, pakuwecheta akuti: “Tungakole mu aji nganiji chilichose (chagundana ni ulamusi) nga nganituulajidwa pepano.” Jilani: “Atamuno nkawe n'di m’majumba mwenu, angakopweche wandu walembedwe kuti awulajidwe kwaula m’mauto mwao mwakuwila, nambo Allah (jwatesile yalakweyi) kuti juimanyukule yayili mu idali mwenu, ni kuti soni juiswejesye yaili m’mitima mwenu, sano Allah ni Nkuimanya chenene yaili mu idali
3|155|Chisimu wandu wawagalawiche (kutiila) mwa jenumanja lisiku lyagaasimangene makuga gawili (pa ngondo ja Uhudi), chisimu shetani ni juwatelesyasisye ligongo lya ine (mwa ilemwa) yawapanganyisye, sano Allah pamasile pawakululuchile wanganyao, chisimu Allah ni Jwakululuka kusyene, Jwakutulala nnope ntima
3|156|E jenumanja wankulupilile! Ngasim'ba chisawu awala wakanile (achinakunaku), soni wakutiji pakwagamba achimijao pati ajesilejesile pa chilambo kapena kuja ku ngondo (nikuwila kukoko): “Angawe waliji nowe, nga nganawa kapena kuulajidwa.” Allah (jwapele syele nganisyosyo) kuti jusitende kuwa syakutendekasya kuligamba m’mitima mwao, sano Allah ni jwaakupelekaga umi ni chiwa, soni Allah ichindu yankutenda juwele Jwakuilolechesya
3|157|Sano naga n'di m'bulajidwe petala lya Allah kapena kuwa chisimu chikululuko chakuumila kwa Allah ni chanasa iwele yambone nnope ku ipunda yaakusonganganya wanganyao (pa umi wa duniya)
3|158|Soni naga n'di m'bwile kapena kuulajidwa, chisimu kwa Allah chinchisonganganyisyidwa
3|159|Sano ligongo lya ukoto wakuumila kwa Allah m'bele (mmwe Muhammadi ﷺ) wakupepa ntima kwa wanganyao, nambo nkawe waukali, wakalalisya ntima, akapwilingene mumbali mwenu, basi mwalekani ni kwawendela chikululuko, soni mwawusyani nganisyo pa ichindu, nambo naga n'di nsimichisye, basi jegamilani kwa Allah (ni kutenda yansimichisyeyo), chisimu Allah jukwanonyela wakwegamila (Kukwakwe)
3|160|Naga Allah ali atite ankamuchisye basi pangali wampaka ankombole, nambo naga ali atite anneche (ngankamuchisya) ana niwani wampaka ankamuchisye panyuma pa (kunneka) Jwalakwe? Sano kwa Allah pe ajegamile wakulupilila
3|161|Soni nganiiwa yakomboleka kwa ntume jwalijose gwasya (chindu chakupata kungondo), mwanti jwalijose jwachagwasye (chindu) tachiikanacho chawagwasyisyecho lisiku lya Kiyama, kaneka mundu jwalijose tachilipidwa mwakwanila pa yawapanganyisye, soni wanyao ngasaja kutendedwa lupuso
3|162|Ana jwaakukuya chinonyelo cha Allah mpaka alandane ni jwajim'bajile gasabu jakuumila kwa Allah, soni liuto lyakwe nikuwa ku Jahannama? Kaje kusakala malo gakuujila gakwe
3|163|Wanganyao akwete mauchimbichimbi (gakulekangana) kwa Allah, sano Allah ni Jwakuilolechesya yaakutenda
3|164|Chisimu Allah pamasile pawatendele wakulupilila ukoto wekulungwa nnope pakwatumichisya Ntenga jwakuumila mu wanganyapeo, jwaakuwa nkwasoomela ma Aya Gakwe, ni kwaswejesyaga, ni kwajiganyaga soni Chitabu ni lunda lwakusokoka, kutendaga kala waliji mu kusokonechela kwakuonechela
3|165|Ana uli ndema jachampatile chipato chanti pakwete pamwapatisye (amagongo wenu) chanti iyyoyocho mwa winji wakawili mwatite: “Chityochele kwapi achi (chipatochi)?” Jilani: “Chalakwecho chityochele kwa jenumanja mwachimisyene (ligongo lyakunyosya kwenu). Chisimu Allah pa chindu chilichose awele Jwakombola
3|166|Soni yayampatile (pa ngondo ja Uhudi) lisiku lyagasimangene makuga gawili ga asilikali, yaliji mu lisosa lya Allah nikuti waamanyukule wakulupilila
3|167|Nikuti wamanyukule soni wandu wawele ali nkutenda unakunaku. Ni wasalilidwe (yanti): “Ikani mmenyane (ngondo) petala lya Allah kapena mwaasiwilile (amagongo kukwetu).” Wanganyao watite: “Tungaimanye yanti kwana kumenyana, chisimu chene tungankuyiye (nambo ngati kuulajidwape tukukuona kwalakweko)!” Wanganyao ku ukafili lyele lisikulyo wawandichile nnope kulekangana ni ku chikulupi. Akuwechetaga ni ngamwa syao yanganiiwa m’mitima mwao, sano Allah ni jukuimanya chenene ichindu yaakusisa
3|168|(Wanganyao ni) awala wana kuwechetaga yakwamba achimijao (wawaulajidwe pa ngondo ja Uhudi) kutendaga (akuwechetao) watemi (ngajaula kungondoko): “Angawe watukundile (yakuti akajaula) nga nganaulajidwa.” Jilani: “Basi lityochesyani mwachimisyene chiwa (kuti nkawa) naga nkuwecheta yakuona.”
3|169|Soni ngasimwaganichisya ata panandi awala waaulajidwe petala lya Allah kuti wawe, nambo wachijumi, akulisyidwa kwa Ambuje wao
3|170|Aku achisengwaga ni yawapele Allah kuumila mu ukoto Wakwe, ni akwasangalalilaga wandu wanganasimangane nao wali munyuma mwao (waakusaka nombe kuwila petala lya Allah), kuti wanganyao ngasaja kuwa ni woga soni ngasaja kuwa wakudandaula
3|171|Akuchisangalalila chindimba chakuumila kwa Allah ni umbone, chisimu soni Allah jwangasokonesya malipilo ga wakulupilila
3|172|Awala wawan'jitiche Allah ni Ntenga ﷺ panyuma pakwapata mawanga, sano wakolosisye (itendo yao) mwa wanganyao ni kun'jogopa Allah, akwete kupata malipilo gamakulungwa nnope
3|173|Awala wana kusalilidwaga ni wandu (achinakunaku) kuti: “Chisimu wandu (makafili) ansonganganyichisye (asilikali wajinji) basi mwajogopani.” Nambo (gele malowego) gajonjechesye chikulupi, ni watite: “Allah akutukwanila (pakutugosa) soni ni Nkun'jegama Jwambone nnope.”
3|174|Basi wagalawiche ni chindimba chakuumila kwa Allah ni umbone, nganichakwaya chakusakala (chilichose), ni wakuyiye chinonyelo cha Allah. Sano Allah ni Nsyene umbone wekulungwa nnope
3|175|Chisimu jwalakwe (jwana kun'jogoyagajo) nishetani jwaakuntendekasya kuti mwajogopeje achimijakwe, basi ngasimwajogopaga wanganyao nambo munjogopeje Une naga n'di wakulupilila (kusyene)
3|176|Soni akan'dandaulikasya awala waakuutuchila ku ukafili, chisimu wanganyao nganawa apeleche chisausyo chilichose kwa Allah. Allah akusaka kuti akaawiichila wanganyao liunjili lililyose (lya yambone) ku Akhera, soni akwete kupata wanganyao ilagasyo yekulungwa nnope
3|177|Chisimu awala wasagwile ukafili pakusumanya ni chikulupi, nganawa apeleche chisausyo chilichose kwa Allah, soni akwete kupata wanganyao ilagasyo yakupoteka nnope
3|178|Soni awala wakanile akaganichisya ata panandi kuti ndawi jelewu jatukwapaji jili jambone kukwao, chisimu chene tukwapa ndawi jelewuji kuti ajonjechesyeje ulemwa, soni akwete kupata wanganyao ilagasyo yakwalusya
3|179|Nganawa Allah jwanti ni gamba kwaleka wakulupilila mu kawe kan'diika mpaka ali alekangenye (chilikati cha) wakusakala ni wambone. Soni nganawa Allah jwanti ni gamba kummanyisya yakusisika, nambo kuti Allah akasasagulaga mwa Achimitenga Wakwe jwansachile (nikummanyisya ine mwa yalakweyo). Basi munkulupililani Allah ni Mitenga Jakwe. Sano naga nkulupilile ni kun'jogopa (Allah), nikuti nkwete kupata malipilo gamakulungwa nnope
3|180|Soni awala waakutendela ubaili ichindu yawapele Allah kuumila mu umbone Wakwe (ni ngapelekaga Zaka) akaganichisya ata panandi kuti kutenda yele kuwele kwambone kukwao, nambo kwalakweko kuwele kwakusakala kukwao, chachitawidwa makongwa (mu ngosi mwao) gaichindu yawaliji nkutendela ubailiyo lisiku lya Kiyama, sano Allah ni Nsyene kutawalila ya kumawunde ni petaka, soni Allah abali syosope sya yankutenda awele Jwaasimanya chenene
3|181|Chisimu Allah pamasile paalipikene lilowe (lyachalu) lya wandu (Ayuda) watite: “Chisimu Allah jwakulaga nambo uwwe niwatuli wakusichila.” Chituilembe yaawecheteyo ni kuulaga kwao Achimitume mwangali ligongo, soni tuchiti: “Pasyani ilagasyo ya (Moto wa) koocha.”
3|182|“Yalakweyi ni ligongo lya (yakusakala) yagaalongwesye makono genu, soni chisimu Allah nganijuwa jwakwaatenda lupuso ata panandi achikapolo (Wakwe).”
3|183|Awala (Ayuda) wawechete kuti: “Chisimu Allah watulamwile uwwe yanti; tukankulupilila ntenga jwalijose mpakana ali ayiche najo mbepesi jakutinisyidwa ni moto.” Jilani: “Pamasile pawam’bichilile achimitenga paujo pangu ni ilosyo yakuonechela palangulangu kwisa soni yankwambayo, nambi uli mwaawuleje, naga jenumanja nkuwecheta yakuona?”
3|184|Nambo naga achinkanilaga (mmwe Muhammadi ﷺ ningawa yachilendo), ngati wakanilidwe achimitenga paujo penu, wawaiche ni ilosyo yakuonechela palangulangu ni itabu yalunda lwakusokoka kwisa soni itabu yakulanguka
3|185|Mundu jwalijose tachipasya chiwa, nambo kuti tinchipedwa malipilo genu mwakwana lisiku lya Kiyama. Sano jwatakawambasyidwe ni Moto ni kwinjisyidwa ku Mbepo, basi tachiwa pamasile papundile (kusyene), sano umi wa duniya nganiuwa (chilichose) nambo chisengwasyo chakulowesya
3|186|Chisimu wanganyammwe chin'dinjidwe mu ipanje yenu ni maumi genu, soni ni timpikane kwene ilagasyo yayijinji kuumila kwa awala wawapedwile chitabu paujo penu (Ayuda ni Akilisito), ni kuumila soni kwa akuwanganya Allah ni isanamu, nambo naga mpilile ni kun'jogopa (Allah chim'be ntesile yambone), basi chisimu yalakweyo ni yaili mu ichindu yakusosekwa kuwichila ntima
3|187|Soni (kumbuchilani) katema kajwatawene Allah chilanga ni awala wana kupedwaga chitabu (cha Baibulo pakwatenda kuti): “Chisimu chene chinchisalichisye wanganyammwe (chitabucho) ku wandu soni ngam'ba wakuchisisa.” Nambo wachiponyisye kunyuma kwa migongo jao, ni wasagwile (ya duniya) yantengo wannono pakusumanya ni chalakwecho, kaje kusakala yaakusagula yakwe
3|188|Nkaganichisya ata panandi kuti wandu waakuwa ali nkupoochela pa ichindu (yakusakala) yatesile, nikuwaga soni ali nkunonyelwa kuti alapilidweje pa ichindu yanganapanganya, ngasimwaganichisya wanganyao ata panandi kuti chakakulupuche ku ilagasyo, nambo akwete kupata wanganyao ilagasyo yakupoteka nnope
3|189|Soni Allah ni Nsyene uchimwene wa kumawunde ni petaka, soni Allah pa chindu chilichose awele Jwakombola
3|190|Chisimu chene mu kagumbidwe ka mawunde ni mataka, ni kupisyangana kwa chilo ni muusi, muwele mwana ilosyo kwa wandu waakwete lunda
3|191|Awala waakunkumbuchilaga Allah (pakunkolanga) chiimile, chitamile kwisa soni (ali chigonele) cha mu mbalati mwao, ni akuchetelelaga mu kagumbidwe ka mawunde ni mataka, (ni akutiji): “Ambuje wetu! Nganin'gamba gumba yalakweyi mwa masanje, kuswejela ni Kwenu, basi tuwambasyani ku ilagasyo ya Moto.”
3|192|“Ambuje wetu! Chisimutu Mmwe mundu jwachinkan'jinjisye ku Moto nikuti pamasile pamun'jalwisye, soni wandu walupuso ngasakola wakwakulupusya.”
3|193|“Ambuje wetu! Chisimutu uwwe tumpikene nkuwilanga ali nkuwilanjila ku chikulupi achitiji: ‘Munkulupililani M’mbuje gwenu.’ Basi uwwe ni tukulupilile. Ambuje wetu! Ni tukululuchilani sambi syetu, soni ntusimachisye yakusakala yetu, ni ntupe chiwa pamo ni atenda ngoto.”
3|194|“Ambuje wetu! Tupani soni ayila yamwatupele chilanga kupitila mwa Achimitenga Wenu (kuti chinchitupa), ni ngasin'ja kutujalusya lisiku lya Kiyama, chisimu Mmwejo wangakasa chilanga.”
3|195|Basi Ambuje wao ni waajiitiiche wanganyao (duwa syawosyo pakwatenda kuti): “Chisimu Une ngaanja kusokonesya masengo gankupanganya jwalijose mwa jenumanja kutandila jwannume atamose jwankongwe, (pakuti jenumanjammwe wanakajumo) wane mwa jenumanja akuumila mwa wane. Basi wandu wasamile, ni koposyedwa m’misi jao, ni kulagasyidwa petala Lyangu, ni kumenyana ngondo, ni kuulajidwa, chisimu wanganyao chinasimachisye yakusakala yao, ni kuja kwajinjisya ku Matimbe ga ku Mbepo gasikujilima cha pasi pakwe sulo, (galakwego ni) malipilo gakuumila kwa Allah, sano Allah Kukwakwe nikugali malipilo gambone nnope
3|196|Chisimu kukannowesya mmwejo kwendajenda kwa wandu makafili pa chilambo
3|197|(Kweleko kuwele) kusengwa kwannonope, kaneko liuto lyao ni ku Jahannama, kaje kusakala liuto lyagusama (lyalitandichile)
3|198|Nambo wandu wan’jogwepe M’mbuje gwao, akwete kupata Matimbe ga ku Mbepo gasikujilima cha pasi pakwe sulo, chakawe wandamo mwalakwemo, (jalakwejo ni) mbiiko jakuumila kwa Allah, sano ichindu yaili kwa Allah ni yambone nnope kwa atenda ngoto
3|199|Soni chisimu chene, mwa wandu wawapedwile chitabu (Ayuda ni Akilisito), mwana waakunkulupililaga Allah ni yaitulusyidwe kukwenu, kwisa soni yayatulusyidwe kukwao, achilinandiyaga kwa Allah, ngakusagulaga (ya duniya) yantengo wannono pakusumanya ni ma Aya ga Allah, wanganyao akwete kupata malipilo gao kwa M’mbuje gwao, chisimu Allah ni Jwachitema pa kuwalanjila
3|200|E jenumanja wankulupilile! Pililani (pakutenda ibada), soni mwapundani amagongo wenu pakupilila, soni gosani mipika jenu (kuti amagongo akan'jinjilila), ni mun'jogopeje Allah kuti m'be wakupunda
4|1|E jenumanja achinawandu! Mun'jogopani M'mbuje gwenu jwawan'gumbile kuumila mwa mundu jumpempe (Adamu), ni jwagumbile kuumila mwa jwalakwejo wankwakwe (Hawa), ni jwajenesye kuumila mu wawiliwo achalume wajinji kwisa soni achakongwe, ni mun'jogopani Allah Jwankasawendanaga kupitila mu Jwalakwejo, ni (jogopani soni kata) maulongo ga kupagwana. Chisimu Allah pa jenumanja awele Nkung'unulila kusyene (jwaakuwa ali nkukalolechesya kalikose kankutenda)
4|2|Soni mwapani wawina chipanje chao, ni ngasintindanya yakusakala (yenu) ni yambone (yao), soni ngasin'dya chipanje chao (pakuchiwanganya) ku chipanje chenu, chisimu wele uli ulemwa wekulungwa
4|3|Nambo naga nkogopa kuti ngannungamika pa wawina (wachikongwe wankutama nao wankusaka kwalomba mwalekani), basi lombelani (wanepe) mwa achakongwe wamwanonyele; wawili, kapena watatu, kapena ncheche. Nambo naga nkogopa kuti ngampakombola kwilanya, basi (gambani kulombela) jumpepe, kapena (mateeka) gagapatile magasa genu gakun'dyo. Yalakweyo ni yakuwandichila (kuntendekasya) kuti nkapendechela (ku ungajilanya)
4|4|Soni mwapani achimmasyeto mahari gao (mbiya syandowa kapena chilichose chakwalombelela) kuwa ntuuka, nambo naga ali anonyelwe m’mitima mwao yakumpa chinechakwe m'maharigo, basi chilyaani mwakusengwa ni mwangachijogopela (ngati Allah ankundisye)
4|5|Ni nkaapa wawawate chipanje chenu chaachitesile Allah kuwa chakun'dimbanganya, nambo mwaaliichisyani nacho ni kwawecha, ni mwawecheteleje malowe gambone
4|6|Soni mwalingani wawina (pa lunda lwao lwakwendechesya chipanje) kwikanila ali ayiche ndema ja (kusaka) ulombela, sano naga n'di nkuweni kwa wanganyao komangala kwa lunda, basi mwapani chipanje chao. Ni ngasinchilya (chipanjecho) mwakonanga ni mwachitema pakogopela kuti atakwika mwaakusile. Sano mundu jwali jwakuliipatila basi aliwambasye (kujigala malipilo mu chipanjecho pakuchigosa kwakwe), nambo mundu jwali jwakulaga, basi chakomboleche kulya (chipanjecho) mwakwilanila (ni mwaakuchigosela), sano ndema jankwapa chipanje chao basi mwasoselani mboni pameso pao (syakutendela umboni wanti apocheele chipanje chakwana, kogopela atakwisa mwaakaaniile panyuma pakwe), sano Allah jukwanila kuwa Nkuwalanjila chenene (chipanjecho kuti chigosedwe chenene kapena chepungule)
4|7|Akwete kupata achalume liunjili mu chipanje chalesile achinangolo ni waulongo wakuwandichila, nombe nao achakongwe akwete kupata liunjili mu chipanje chalesile achinangolo ni waulongo wakuwandichila, muchichiwele (chipanjecho) chapanandi kapena chejinji, (gawele) maunjili gepanjepanje (Allah)
4|8|Sano ndema jagawanya (chipanjecho) naga akwika wapaulongo, ni wawina, kwisa soni masikini (wanganakola liwunjili lyao), basi mwapani (kachinandipamuno) kuumila mu chipanjecho, nimwawecheteleje malowe gambone
4|9|Ni ajogope awala (walecheledwe chipanje kwakalamusya wawinao, ligongo nombe nao ali) wanti ingawe walesile munyuma mwao wanache wangalikombolela akajogopele (kalamusyidwa), basi an'jogopeje Allah ni awecheteje malowe gagoloka
4|10|Chisimu wandu waakulya chipanje cha wanache wawina mwa lupuso, chisimu chene wanganyao akulya (ni kutaga) moto m’matumbo mwao, soni chakajinjile ku Moto Wakulapuka
4|11|Allah akunnamula (ya kagawanye ka chipanje chamalekwa) kuwanache wenu, kuti mwanache jwannume akwete kupata liunjili lyakulandana ni liunjili lya wanache wachikongwe wawili (:1). Sano naga ali wachikongwepe (wawili kapena) kupunda pawawili, nikuti chapate maunjili gawili m’maunjili gatatu(⅔) gachipanje chalesile (nkuwa), nambo naga (mwanache jwankongwejo) ali jumpepe, nikuti chapate litika (½ lya chipanje chosope). Sano achinangolo wa nkuwa jwalijose mu wawiliwo chapate liunjili limo m’maunjili nsano na limo (⅙) nchipanje chalesile (nkuwajo) naga julesile mwanache (kapena chisukulu), nambo naga nganijuleka mwanache (kapena chisukulu) nantawaliile (chipanje chakwecho) achinangolo wakwe pe, nikuti mamagwe chapate liunjili limo m’maunjili gatatu (gachipanje chosope ⅓, sano babagwe nichajigale maunjili gawili gakusigalago ⅔), nambo sano naga julesile achachimwenegwe (kapena achalumbugwe), nikuti mamagwewala chapate liunjili limo m’maunjili nsano na limo (⅙ gachipanje chosope, gawanya kwalakweku kutendekwe) panyuma pakupitisya wasiya wachaleche (nkuwa wanti chindu chanti apedwe chenono) kapena (kun'dipilila) ngongole (syakwe). Achinangolo wenu ni wanache wenu ngankupata kumanyilila kuti ana wani mwa wanganyao wali wakuwandichila nnope kukwenu pa chikamuchisyo. (Awu ni) mpango (wa kagawanye) waupanjidwe ni Allah, chisimu Allah awele Jwakumanyilila nnope, Jwalunda lwakusokoka
4|12|Sano jenumanja (achalume) nkwete kupata litika (½) lyachipanje chalesile achiwammakwenu naga nganaleka wanganyao mwanache (kapena chisukulu), nambo naga alesile mwanache (kapena chisukulu), nikuti chimpate liunjili limo m’maunjili ncheche (¼) nchipanje chalesile wanganyao, (gawanya kwalakweku kutendekwe) panyuma pakupitisya wasiya wachaleche (achiwammakwenuo) kapena (kwalipilila) ngongole (syao). Nombe nao (achiwammakwenu) akwete kupata liunjili limo m’maunjili ncheche (¼) nchipanje channesile wanganyammwe naga nganinneka mwanache (kapena chisukulu), nambo naga nnesile mwanache (kapena chisukulu), nikuti chapate liunjili limo m’maunjili nsano na gatatu (⅛) mu chipanje channesile, (gawanya kwalakweku kutendekwe) panyuma pakupitisya wasiya wachinneche wanganyammwe kapena (kun'dipilila) ngongole (syenu). Sano nawaga walume kapena wakongwe akutawalwa (chipanje chao) kutendaga ali wangali mwanache (kapena chisukulu) ni achinangolo wakwe wanawawili, nambo ni alesile nchimwenegwe (jwakuchimama) kapena nnumbugwe (jwakuchimama), nikuti jwalijose mu wawiliwo chapate liunjili limo m’maunjili nsano na limo (⅙ gachipanje chosope), nambo nawaga ali wakutupila kupunda pele, nikuti chagawane liunjili limo m’maunjili gatatu (⅓ gachipanje chosope), (gawanya kwalakweku kutendekwe) panyuma pakupitisya wasiya wachiulechedwe kapena (kulipilila) ngongole (sya akuwa), mwangali kupeleka isausyo, achi ni chilamusi chakuumila kwa Allah, sanotu Allah ni Jwakumanyilila kusyesyene, Jwakutulala nnope ntima
4|13|Jalakwejo ni mipika ja Allah, sano jwachampikanile Allah ni Ntenga Jwakwe ﷺ, nikuti chachin'jinjisya ku Matimbe ga ku Mbepo gasikujilima cha pasi pakwe sulo, chakawe wandamo mwalakwemo, sano kwalakweko ni kupunda kwekulungwa nnope
4|14|Nambo jwachannyosye Allah ni Ntenga Jwakwe ﷺ ni gulukaga mipika Jakwe, chakan'jinjisye ku Moto, chijukawe jwandamo mwalakwemo, soni akwete kupata jwalakwejo ilagasyo yakwalusya
4|15|Sano wataiche mwakutenda chakunyalaya (chigwagwa) mwa achimmasyeto wenu, mwawilanjilani mboni ncheche mwa jenumanja, sano naga sipeleche umboni (wanti waweni ali nkutenda chigwagwacho), basi mwaugalilani m’majumba mpaka tichasimane chiwa, kapena Allah chiwawichile litala line
4|16|Nombe nao achalume wawili mwa jenumanja wataiche mwakuchitenda (chausakwacho mpela matanyula) basi mwalagasyani, nambo naga akutenda toba ni kolosya (ndamo syao) basi mwalekani, chisimu Allah awele Jwakupochela nnope toba Jwachanasa channope
4|17|Chisimu toba jakundidwa ni Allah ni ja awala waakutendaga yakusakala mwaujinga, kaneka ni akutendaga toba mwachitema-chitema, basi wanganyao niwaakwapochelaga Allah toba jao, ni awele Allah Jwakumanyilila nnope, Jwalunda lwakusokoka
4|18|Ni nganijiwa (jikundidwe) toba ja wandu waakutendaga yakusakala kwikanila chiwa chili chim’bichilile jumo jwao nikutiji: “Chisimu une ndesile toba sano,” atamose awala waakuwa ali makafili. Wanganyao twalinganyichisye ilagasyo yakupoteka nnope
4|19|E jenumanja wankulupilile! Ngayiikundisyidwa kwa jenumanja (wakuchilume) kuti mwatawalile achimmasyeto mwakwakanganichisya (panyuma pakuwa achiwammakwao). Ni nkasimwalagasyaga (achiwammakwenu pandamo naga n'di ngankwasaka, kuti mpaka ayikane mwakuliombola) pakusaka kwasumula ichindu ine yamwapele, (nteto walakweu uli wakanyisyidwa), ikaweje naga ayikene mwakutenda chakunyalaya chakuonechela (mpela chigwagwa). Soni tamagani nao (achiwammakwenuwo) mwaumbone, natamuno n'di mwawenjile (nkautuchila kwaleka), mwinetu tinkomboleche kuchiwenga chindu chaawisile Allah nkati mwakwe umbone wejinji
4|20|Sano naga mkusaka kunnomba jwankongwe jwine pakunneka jwankongwe (jwakala) kutendaga jumpepe mwa jamanjao (jwankunnekajo) n'di mumpele liunjili (lyambiya syandowa) kasin'jigala kutyochela mwalakwemo chilichose, ana nkuchijigala mwalupuso ni mwaulemwa wakuonechela
4|21|Ana soni chinchijigale chinauli kutendaga pamasile pamwajinjilene wane mwa wane (mwaikene mwagona ulombela), soni (achakongwewo) wajigele kuumila kukwenu chilanga chakulimbangana (pandowa chakuti chintame nao chenene)
4|22|Soni nkalombela achakongwe walombedweje ni achatati wenu, ikaweje yayapite kala (ninkaiwilisya soni kuitenda), chisimu wele (ntetowu) uwele wakunyalaya ni wakuwenjedwa kusyene soni ni litala lyakusakala nnope
4|23|Iwele haraam kukwenu (kwalomba) achimama wenu (wakum'beleka), wanache wenu (wakuliwelechela), achalumbu wenu (wakupagwana), achibaba wenu wachikongwe, achimama wenu wanandi kapena wakulungwa, wanache wanchimwene gwenu, wanache wannumbu gwenu, achimama wenu wawan'jonjesye, achalumbu wenu wamwajonjile liwele limo, achakwegwe wawaweleche achiwammakwenu, wanache wakwasimana wankwalela wakupagwa kutyochela mwa achiwammakwenu wan'jinjilene nao (pagona ulombela), nambo naga nganin'jinjilana nao, basi chipawe pangali ulemwa kukwenu (kwalomba wanache waowo), achiwammakwao wanache wenu wachilume wakutyochela m’migongo mwenu, soni nikuti mpwatikanye chilikati cha mundu ni mpwakwe (wakupagwana), ikaweje yayapite kala (ninkaiwilisya soni kuitenda). Chisimu Allah awele Jwakululuka kusyene, Jwachanasa channope
4|24|Soni ni (iwele haraam kukwenu kwalomba) achimmasyeto walombedwe, ikaweje (mateeka) gagapatile magasa genu gakun'dyo, achi ni chilamusi cha Allah chachili pa jenumanja. Ni iwele halaal (kwalomba achakongwe) wanganawa wele (wasalidwewo). Mwasosagani (achakongwewo) ni chipanje chenu mwakwalomba ngawaga mwachikululu, sano wam'biche mwakulisengwasya nao mwa wanganyao (pakwalomba), basi mwapani mahari gao yagatite pakulamulidwa, soni chipawe pangali ulemwa kukwenu pa yampikanganene (kutola) panyuma pa kulamulidwa (mahari), chisimu Allah awele Jwakumanyilila nnope, Jwalunda lwakusokoka
4|25|Sano jwachatende ngapakombola mwa jenumanja kupata chipanje chakulombelela alukosyo wakulupilila (wachisilamu), basi (gambani kulombela) mwa awala wagapatile magasa genu gakun'dyo mu wesichana wenu wakulupilila (wachisilamu). Soni Allah ni jwaakumanyilila nnope ya chikulupi chenu, (pakuti jenumanjammwe wanakajumo) wane mwa jenumanja akuumila mwa wane, basi mwalombani kwa lusa lwa mabwana gao soni mwapani mahari gao (mbiya syandowa kapena chilichose chakwalombelela) mwakwilanila, (mwalombani) wakuligosa ngawaga wachigwagwa kapena wakutenda maganja. Sano pati aligosile (achimateekao pakulombedwa) nikwisa kutenda chakunyalaya (chigwagwa), basi chapedwe litika lya ilagasyo yaakupedwaga nnukosyo (channyesye ikoti makumi nsano), yalakwe (yakulombela mateekayo) ili yaajula jwaakogopa kuti atakwisa mwatesile chikululu mwa jenumanja, nambo naga n'di mpilile (nikuleka kugalomba mateekago) mpaka iwe yambone kukwenu, sano Allah ni Jwakululuka kusyene, Jwachanasa channope
4|26|Allah akusaka kunsalichisya wanganyammwe ni kun'jongolela ku matala ga awala wawaliji paujo penu, ni kumpochela toba jenu, sano Allah ni Jwakumanyilila nnope, Jwalunda lwakusokoka
4|27|Soni Allah akusachilila kuti ampochele toba jenu, nambo wandu waakukuya isako (yao) akusachililaga n'di mpombotele kupombotala kwekulungwa nnope
4|28|Allah akusachilila kuti an'jepepachisye, pakuti mundu jwagumbidwe jwangali machili
4|29|E jenumanja wankulupilile! Kasillyaganilana chipanje chenu mwaukoleko, ikaweje gali malonda (gankusumana) mwakupikanganana chilikati chenu, soni ngasilliulaga mwachimisyene, chisimu Allah awele Jwachanasa kwa jemanja
4|30|Soni jwachaiche mwakutenda yele mwakusumba mpika ni mwalupuso basi tuchija kun'jinjisya ku Moto, soni yalakweyo kwa Allah iwele yakwepepala kusyene
4|31|Naga n'diwambasyeje (ilemwa) yekulungwakulungwa yankulekasyidwa, chitunsimachisye yakusakala yenu (yamwanamwana) ni tuchin'jinjisya kumalo kwauchimbichimbi (ku Mbepo)
4|32|Soni ngasinyyilupataga ichindu yaapeleche Allah mwawinji kwa wane mwa jenumanja kwapunda wane, akwete kupata achalume liunjili lya (malipilo ga) yapanganyisye, nombe nao achakongwe akwete kupata liunjili lya (malipililo ga) yapanganyisye, ni mum'bendeje Allah ukoto Wakwe, chisimu Allah chindu chilichose awele Jwaachimanya chenene
4|33|Soni kwa jwalijose (mwa jenumanja) tutomeche nkuntawalila (jwakwe) pa chipanje chalesile achinangolo wawili ni waulongo, sano awala wamwatawene nao chilanga (chakuntawalila chipanje chenu), mwapani liunjili lyao (kupitila mu wasiya wachimwalechele), chisimu Allah pa chindu chilichose awele Jwakutendela umboni
4|34|Achalume niwali wakwajimila achakongwe (walume ni ntwe wewasa), ligongo lyanti Allah wachimbichisye wane mwa jamanjao kwapunda wane (achalume kwapunda achakongwe), soni ligongo lya chipanje chao chaakuwa ali nkutola. Sano achimmasyeto wambone niwali wakumanya, wakuligosa (yilu yao nigosa yipanje yaliwasa) atamuno achiwammakwao pali pangali, ligongo lyanti Allah wagosile (achimmasyetowo kupitila mwa achiwammakwao waakwapaga yaakulajila). Sano awala (achimmasyeto) wankukujogopa kuliikwesya kwao basi mwajamukani, (naga ngaakupikana) mwawunduchilani pagona, (naga kuunduka ngakukamuchisya) mwaputani (kwangaulasya), sano naga ali nkumpikanila, basi ngasimwasosela matala (gakwalagachisya). Chisimu Allah ni jwaali Jwapenani kusyene, Jwankulungwa nnope
4|35|Sano naga (jenumanja akwiilanya) nkuujogopa ukangani wauli chilikati chao (walume ni wankwao), basi tumisyani namangoswe jwakuchilume ni namangoswe jwakuchikongwe (kuti akachengulanye), naga wanawawiliwo ali asachile kwilanya, Allah tiwakombolasye, chisimu Allah awele Jwakumanyilila nnope, Jwaasimanya abali syosope
4|36|Soni mun'galagatilani Allah ni nkam'bwanganyaga ni chilichose, nombe achinangolo wanawawili mwatendelani yambone, kwisa soni waulongo, wawina, masikini, jwakuwandikana najo nyumba niali jwaulongo, jwakuwandikana najo nyumba niali mundu nsape, n'jenu jwakutama najo imo, jwapaulendo ni (mateeka) gagapatile magasa genu gakun'dyo. Chisimu Allah ngakasawanonyela awala wali wakulikwesya ni kuliiti
4|37|Awala waakutenda ubayili ni kwachisyaga soni wandu kutenda ubayili, ni akusisaga yawapele Allah kuumila mu ukoto Wakwe. Ni twalinganyichiisye achimakafili ilagasyo yakwalusya
4|38|Ni awala waakutolaga ipanje yao mwakulilochesya ku wandu, ni ngakunkulupilila Allah ni Lisiku Lyambesi. Sano mundu jwachawe shetani n'jakwe, nikuti tawe akwete n'jakwe jwakusakala nnope
4|39|Ana soni chichi chikaasawisye wanganyao ingawe wankulupilile Allah ni Lisiku Lyambesi, nikutolaga mu ichindu yawapele Allah? Sanotu Allah ni jwali Jwakwamanya chenene wanganyao
4|40|Chisimu Allah jwangatenda lupuso (ku iwumbe Yakwe atamuno pachitendo chamwana chanti chisawu) usito wa lunyilili, sano nachiwaga chambone, akasachitupiyaga nikupeleka kuumila Kukwakwe malipilo gamakulungwa nnope
4|41|Nambi ichiwa uli ndema jatuchiika najo mboni kutyochela mu nkutula uliwose (jakuutendela umboni nkutulao), nikwika namwe (mmwe Muhammadi ﷺ) kuwa mboni pa wanganyawa
4|42|Lyele lisikulyo awala wawakufuulu, ni kunnyosya Ntenga ﷺ chachilajila yanti: Bolaga likagambe kwasimasya litaka (ningasyuka soni), ni ngasakombola kunsisa Allah lilowe lililyose (lyakwamba yawapanganyisye)
4|43|E jenumanja wankulupilile! Ngasin'jiwandichila Swala kutendaga n'di nkolelwe, mpaka mmanyilile kaje yankuwecheta, atamuno soni n'di ni janaba (ngasin'jinjila mu nsikiti kukuswaali) mpaka nkajoje, ikaweje jwagamba kutumbulukanya litala (mu nsikitimo pakwinjilila aku ni kopochela aku). Sano naga n'di wakulwala, kapena pa ulendo, kapena jumo mwa jenumanja ayiiche kutyochela kukawenduka (kuchimbusi), kapena nkwayanile ni achimmasyeto (pakutenda nsangu), ni nganin'gapata mesi, basi gambani kutenda Tayammamu ni litaka lyambone, basi pakaani kungope kwenu ni m’makono mwenu. Chisimu Allah awele Nkusiimaasya (ilemwa), Jwakululuka kusyene
4|44|Ana ngankwaona awala wapedwile chipande cha chitabu waakulisagulila kusokonechela, nikusachililaga soni kuti n'di nsokonechele wanganyammwe (kuleka) litala (lyagoloka)
4|45|Soni Allah akumanyilila chenene ya amagongo wenu, ni akukwanila Allah kuwa Nkugosa, soni Allah akukwanila kuwa Nkukamuchisya
4|46|Mwa wandu wali mu chiyuda, pana waakugapitikusyaga malowe pakugatyosya mmangwakwe, ni akutiji (pakunsalila Muhammadi ﷺ): “Tupikene nambo tunyosyisye, soni pikanani n'di wangapikana.” (Kwakuli kulwesa). Soni (akuntendaga kuti): “Tuchiingaani.” (Achambaga nkuchiinga jwakwe jwangali lunda, akuwecheta gele malowega) mwakupinda ndimi syao (kuti Muhammadi ﷺ ajileje: “Akunjimbichisya,” kutendaga ali nkunchindimbula), ni kusaka kujinyosya Dini (ja Usilamu). Nambo chisimu wanganyao ingawe waliji ali nkuti: “Tupikene soni tukundile, ni pikanani soni ntukosowalile, (mmalo mwakuti ‘Tuchiingaani),” ingaliji yambone kukwao ni yagoloka nnope, nambo kuti Allah ate kwalwesa ligongo lya ukafili wao, ni ngaakukulupilila ikaweje panandipe
4|47|E jenumanja wamwapedwile chitabu (cha Baibulo Ayuda ni Akilisito)! Ikulupililani yatutulwisye (kwa Muhammadi ﷺ) yaikwitichisya yan'di nayo, nkanituiche mwakusigalausya ngope (kuwa syangali meso, ngwimbi, mbula, pakamwa ata chipundi), kaneka nikusipombotachisya kunyuma kwakwe (kundungu), kapena nkanitwalwese wanganyao yatwatite pakwalwesa achinsyene (kasa uchimbichimbi wa lisiku) Lyakuweluka. Sano chilamusi cha Allah ni chiwele chakutendekwape basi
4|48|Chisimu Allah nganawa akululwiche (sambi sya) kum'bwanganya (ni indu ine), nambo akasakululukaga (sambi sine) syanganisiwa syalakwesi kwa mundu jwansachile. Sano jwachaiche mwakum'bwanganya Allah (ni indu ine), nikuti chawe pamasile papanganyisye chikansambi chekulungwa
4|49|Ana ngankwaona awala (Ayuda ni Akilisito) waakuliswejesyaga achimisyene? Nambo Allah ni jwaakunswejesya jwansachile, soni ngasaja kutendedwa lupuso atamose pa (kachindu kamwana kanti chisawu) kawuusi kankati mwa lupele lwatende
4|50|Nnole, yaakuti pakunsepela Allah unami! Sanotu ayi ikwanila kuwa sambi syakuonechela (syakuja kwajinjichisya ku Moto)
4|51|Ana ngankwaona awala wapedwile chipande chachitabu, waakuwa ali nkukulupilila isanamu ni shetani, ni akuwechetaga ni achimakafili kuti: wanganyao (achimakafiliwo) ni wali petala lyagoloka nnope kwapunda wandu wakulupilile (Asilamu)
4|52|Wanganyao ni awala wawalwesile Allah. Sano jwaakwika mwakulwesedwa ni Allah, nikuti nganim'ba mumpatiile nkulupusyo
4|53|Kapena akwete wanganyao chipande cha uchimwene (wa Allah)? Ingawetu iyyo, nikuti nga nganiwapa wandu (ata kachindu kannono kanti chisawu) chisowu cha lupele lwa tende
4|54|Kapena akwatendela litima wandu (Asilamu) pa ichindu yawapele Allah (wauli utume) kuumila mu okoto Wakwe? Basi pamasile patwalipele liwasa lya Ibrahima Chitabu ni lunda lwakusokoka, ni twapele soni wanganyao uchimwene wekulungwa nnope
4|55|Basi wane mwa wanganyao pana waikulupilile yalakweyi, nambo soni wane mwa wanganyao pana waliwambesye nayo, ni jikwanila Jahannama kuwa jakwachomela
4|56|Chisimu wandu wakaaniile ma Aya Getu, tuchija kwajinjisya ku Moto. Ndawi ni katema kachigakatinicheje mapende gao, chitukaatindanichisyeje ni mapende gane kuti akapasyejepe ilagasyo. Chisimu Allah awele Jwamachili gakupunda, Jwalunda lwakusokoka
4|57|Sano wandu waakulupilile nikutendaga yambone, chitukaajinjisye ku Matimbe ga ku Mbepo gasikujilima cha pasi pakwe sulo, chakawe wandamo mwalakwemo kwayaka ni yaka. Akwete kupata wanganyao mwalakwemo achiwammakwao waswejesyedwe, nitukaajinjisye soni kumiwulili jakusisimila chenene
4|58|Chisimu Allah akunnamula yanti, mwauchisyeje achimisyene ichindu yampele kusalasya, soni ndema jankwilanya chilikati cha wandu, jilanyani mwagolosya, chisimu Allah (misyungu) jaakuwa ali nkum'bunda najo jiwele jambone nnope, chisimu Allah awele Jwakupikanichisya, Jwakulolechesya
4|59|E jenumanja wankulupilile! Mumpikanilani Allah soni ni mumpikanile Ntenga ﷺ, kwisa soni waakwete ulamusi mwa jenumanja (Asilamu). Sano naga ntindene pa chindu chilichose, basi chiuchisyani kwa Allah ni kwa Ntenga ﷺ nam'baga wanganyammwe nkunkulupilila Allah ni Lisiku Lyambesi, yalakweyo ni yaili chenene (pakumasya ukangani) soni ni yaikwete yakuichisya yambone nnope
4|60|Ana ngankwaona awala (achinakunaku) waagamba kuwecheta mwaukoleko kuti wanganyao ayikulupilile yaitulusyidwe kukwenu, ni yayatulusyidwe paujo penu? Akusaka wanganyao kuti akalamulidwe (magambo gao) ni malamusi gangajilana ni Sharia, kutendaga pamasile palamulidwe yagakana gele (malamusigo), sanotu shetani ni akusaka kuti wasokonesye wangayao kusokonechela kwanaula
4|61|Soni pati asalilidwemo kuti: “Ikani kuyatulwisye Allah, soni (ikani) kwa Ntenga ﷺ.” Chimwaone achinakunaku ali nkuntundumalila kusyesyene
4|62|Ana mpaka iwe uli ndema jakwapata ipato ligongo lya yagalongwesye makono gao, (nikuwa pangali wane wakwajilanyichisya ikaweje mmwejo Muhammadi ﷺ)? Kaneko nikum’bichilila aku achilumbilaga (mwakulipembechela) kuti: “Tukunnumbila Allah, nganitusakaga (kuujitichisya ulamusi wa wanganyao pakuja kwalawila kunneka mwwe), nambo (twagambaga kusaka kulosya) umbone ni kupikanganana!”
4|63|Wanganyao ni awala waakuimanya Allah yaili m’mitima mwao, basi mwalekani (nkaapa ilagasyo), nambo mwajamukani ni kwawechetela malowe gakwinjilisya m’mitima mwao
4|64|Ni nganitutumisyeje ntenga jwalijose ikaaweje kuti akundidweje kwa lisosa lya Allah. Sano wanganyao pandema jawalitendele lupuso achimisyene, ingawe wam’bichilile (mmwe Muhammadi ﷺ) ni kum'benda Allah chikululuko, nombe najo Ntenga ﷺ nikwawendela chikululuko, chisimu chene angansimene Allah ali Jwakupochela nnope toba, Jwachanasa channope
4|65|Nambo ngawa (mwaakuwechetelamo kuti akulupiliile), ngwalumbila Ambuje wenu! Ngawa nkuwa wakulupilila wanganyao ni ikaweje ali antesile (mmwe Muhammadi ﷺ) kuwa nkwaajilanya jwao pa ichindu yalekangene chilikati chao, soni ni akasimana usito m’mitima mwao pa ulamusi wannamwile, ni alipeleche kusyesyene (paakunda ulamusi wenuwo)
4|66|Soni Uwwe tungawe twalamwile wanganyao yanti: “Ulaganani mwachimisyenepe,” kapena: “Kopokani m’majumba mwenu,” nga nganatenda yalakweyo ikaweje wannonope mwa jamanjao. Nambo ingawe wanganyao watesile yawaliji nkusalilidwa, ingaliji yambone kukwao ni yakupundanganya nnope kulimbanganya (chikulupi chao)
4|67|Soni pa jele ndemajo, chisimu chene tungapele wanganyao kuumila Kukwetu malipilo gamakulungwa nnope
4|68|Soni tungajongolele kwitala lyagoloka (lyakuja kwaikasya ku Mbepo)
4|69|Sano wachampikanile Allah ni Ntenga ﷺ, basi wanganyao ni wachachiwa pamo ni wandu wawapele Allah chindimba, kutandila Achimitume, ni wakulungamika kusyene (pachikulupi), ni wakuwila kungondo (jakumenyana ni makafili), kwisa soni (wandu) wambone, kaje kusalala kuwa nao imo wanganyao
4|70|Walakweo ni ukoto wakuumila kwa Allah, sano Allah akukwanila kuwa Nkumanyilila Nsyesyene
4|71|E jenumanja wankulupilile! Jigalani yakuligosela (ku amagongo wenu), basi ni m’biguleje (wa kungondo) makuga-makuga kapena wigulani wanaose nakamo
4|72|Soni chisimu mu wanganyammwe, pana jwaakusigalila munyuma (ngajaula kungondoko nikwagwisyaga soni ulesi wane), sano pati yimpatile ipato wanganyammwe akasatiji: “Chisimu Allah ambele chindimba pangapatikana une (kwalakweko) imo ni wanganyao.”
4|73|Nambo naga umpatile umbone wakuumila kwa Allah (mpela kupata chipanje chakuchileka amagongo), chisimu akasawechetaga mpela paliji pangali chinonyelo chilikati chenu ni jwalakwejo: “Nkongwene! Ngawe imo ni wanganyao ngati ngapundile kupunda kwekulungwa nnope (pakungawila chipanjecho).”
4|74|Basi (jwapite kungondoko), apute ngondo petala lya Allah (kwaputa) wandu waakusagula wumi wa duniya pakusumanya ni Akhera (ligongo lya ukafili wao), sano jwataiche mwakuputa ngondo petala lya Allah, nikuulajidwa kapena kupunda, basi tuchijisa kumpa malipilo gamakulungwa nnope
4|75|Ana chichi chisawisye kukwenu (chakuntendekasya) kuti nkaputa ngondo petala lya Allah, ni (kwakulupusya) wali wangalikombolela mwa achalume, achakongwe ni wanache, wakasatiji: “Ambuje wetu! Tukoposyani m'musiwu (wa Maaka) wauli achinsyene wakwe walupuso, soni tuwichilani kuumila Kukwenu nkutugosa, soni tuwichilani kuumila Kukwenu nkutukamuchisya.”
4|76|Wandu wakulupilile akuputaga ngondo petala lya Allah, nambo achimakafili akuputaga ngondo petala lya shetani, basi iputani ngondo isyowe ya shetani, chisimu malindi ga shetani gawele gangali machili
4|77|Ana ngankwaona awala wana kusalilidwaga kuti: “Gakanyani makono genu (kuti gakaaputa achimakafili mpaka chalamule kaje Allah), nambo gambagani kwimika Swala mwakolosya ni kutolaga Zaka?” Sano ndema jakwalamulidwe kwa wanganyao kuputa ngondo, yeti likuga line mwa jamanjao lyaliji nkwajogopa wandu (makafili) yalikutiji pakun’jogopa Allah kapena woga wakupunda pele. Ni watite: “Ambuje wetu! Ligongo chichi ntulamwile kuputa ngondo? Ngati bola nkaatuchelewasye ndema jannono (ikaliji yambone)!” Jilani: “Kusengwa kwa pa duniya kuwele kwannono, nambo Akhera ni jajili jambone nnope kwa mundu jwali jwawoga (wakun'jogopa Allah), soni ngasin'ja kutendedwa lupuso atamose pa (kachindu kamwana kanti chisawu) kawuusi kankati mwa lupele lwa tende.”
4|78|Palipose pachim'be chiwa chichimpatepe, atamose n'di m’makome geliye mwa kunyang'amasya, naga umbone uli wapatile (achimakafili ni achinakunaku) akasatiji: “Walakweu ukumila kwa Allah.” Nambo naga chapatile chakusakala ni akasatiji: “Chalakwechi chikuumila kukwenu (mmwe Muhammadi ﷺ). Jilani: “Yosope ikuumila kwa Allah (mu lisosa Lyakwe).” Ana kwa wele wanduwa chipali chichi chikwatendekasya kuti alepele kupikanichisya abali (jilijose)
4|79|Umbone uliose waumpatile nikuti ukuumila kwa Allah (ligongo lya ukoto Wakwe), nambo chakusakala chilichose chachimpatile nikuti chikuumila kukwenu mwasyene (ligongo lya itendo yenu yakusakala). Ni tuntumisye (mmwe Muhammadi ﷺ) kuwa ntenga kwa wandu, sano Allah akukwanila kuwa Mboni
4|80|Jwatampikanile Ntenga ﷺ nikuti tawe pamasile pampikanile Allah, nambo jwatagalauche (kuleka yele), basi nganituntumisya (mmwejo Muhammadi ﷺ) kuwa jwakwalolela wanganyao
4|81|Ni akasatiji: “Tuukuunda.” Nambo naga atyosile kukwenu likuga line mwa jamanjao likasachesyaga kutawana (inepe) yangawaga yankuwecheta, sano Allah ni akulemba yaakuchesya kutawanayo. Basi mwalekani (nkaapa ilagasyo) ni n'jegamile kwa Allah, sano Allah akukwanila kuwa Nkun'jegama
4|82|Ana ni ngaakujichetelela Qur’an? Mwanti jingawe jikuumila kwangawaga kwa Allah, angausimene mwalakwemo nkanikani wejinji (mwanti jikaliji nkukanilana jisyenepe, nambo nganijiwa iyyo ata panandi)
4|83|Soni pati chaichilile chindu chakwayana ni ntunjelele kapena woga, akasachinadiji (kwa wandu), mwanti akajiuchisye (abalijo) kwa Ntenga ﷺ ni kwa awala waakwete ulamusi mwa jamanjao, akajimanyi awala waakujiungunyaga (abali jilijose) mwa jamanjao (kuti aji jakuwajilwa kujinadi kapena iyayi). Soni ungawaga umbone wa Allah kuti uli pa jenumanja kwisa soni chanasa Chakwe, nkankuyiye shetani, ikaweje wannono (mwa jenumanja)
4|84|Basi putani ngondo (mmwe Muhammadi ﷺ) petala lya Allah, ngankukanganisyidwa (ya wandu wane) ikaweje mwasyene, soni mwachisyani wakulupilila, mwine Allah kuwa nkugachiga machili ga ngondo ga awala wakanile, sano Allah ni Jwakupundanganya nnope machili, soni Jwakupundanganya nnope pakupeleka ipotesi
4|85|Jwatam'bombele (jwine) duwa jambone (janti inkombolechele ichindu yambone), takole liunjili lya (yambone) yakuumila mu jalakwejo, nombe soni jwatam'bombele (jwine) duwa jakusakala, takole liunjili lya (yakusakala) yakuumila mu jalakwejo, sano Allah pa chindu chilichose awele Jwakombola (kuchitendela umboni ni kuchisunga)
4|86|Soni naga nkomasyidwe ni ukomasye uliose, basi jitikani ni ukomasye wambone nnope kuupunda wele, kapena gambani kuwusya wanti chisawu uwwowo, chisimu Allah pachindu chilichose awele Nkuwalanjila mwakosowalila
4|87|Allah pangali nnungu jwine (jwakuwajilwa kun'galagatila) ikaweje Jwelepejo, tachinsonganganya kusyene pa lisiku lya Kiyama lyangali kaichila ya lyalakwelyo, ana ni nduni jwali jwakuona nnope pa kawechete kumpunda Allah
4|88|Ana nkwete chichi chikuntendekasya kuti m'be mikutula jiwili pa ya achinakunaku, kutendaga Allah wausisye wanganyao (ni kwagwichisya mu ukafili) ligongo lya yapanganyisye? Ana nkusaka kun'jongola mundu jwannechelele Allah kusokonechela? Sano jwaakwika Allah mwakunnechelela kusokonechela, basi nganim'ba mumpatiile litala (lyakongochela)
4|89|Akasasachililaga n'di nkufuulu wanganyammwe yatite pakufulu wanyao ni m'be yalumo (kakufulu kakwe), basi ngasimwatenda mwa wanganyao kuwa isyowe mpaka akasame petala lya Allah, nambo naga akugalauka (kuleka yakusamayo), basi mwakamulani ni kwaulaga palipose pa mwasimene, soni ngasimuntenda (jwalijose) mwa wanganyao kuwa nsyowe kapena nkukamuchisya
4|90|Akaweje awala waakuliwanga ku wandu wapali pachilikati chenu ni jemanjao pana chilanga (chantunjelele), kapena waakum’bichilila idali yao ili yakutawika (ngasaka) kumenyana namwe kapena kumenyana ni wandu wao, (wele nkaputa ngondo), mwanti Allah angasache angapele machili gakunkombolela wanganyammwe, basi ni akamenyene namwe, sano naga ali am'bambele ni ngamenyana namwe soni ni kumpa ntunjelele, basi Allah nganam'bichila pa jamanjao litala (lyakumenyana nao)
4|91|Chimwasimane wane waakusaka kupata ntunjelele kukwenu ni kupata soni ntunjelele ku wandu wao, ndawi ni katema jaakwawuchisya (achimijao) ku ukafili akasagwilagamo chose, nambo naga ngaakum'bambala jenumanja, ni ngampa ntunjelele, soni ni ngagachiga makono gao, basi mwakamulani ni kwaulaga palipose pamwasimene, soni wanyao ni awala watum'bichile pa wanganyao umboni wakuonechela (wakunkundisya kwaputa ngondo)
4|92|Jwakulupilila nganawa am'buleje jwakulupilila (n'jakwe melepe) ni ikaweje mwakulemwa, sano jwam'buleje jwakulupilila mwakulemwa, basi agopole kapolo jwakulupilila kwisa soni malipilo gagapelechedwe kwa akuwilwa, ni ikaweje ali akululwiche (akuwilwao) mwasadaka. Sano nawaga (nkuulajidwajo) jukutyochela ku wandu wali amagongo wenu, nambo ni juli jwakulupilila, basi tin'gambe gopola kapolo jwakulupilila (mwangali kutola malipilo gane), nambo naga (nkuulajidwajo) juli jwakutyochela ku wandu wapali pachilikati chenu ni jemanjao pana chilanga (changamenyana ngondo), basi gapatikane malipilo gakupelechedwa kwa akuwilwa ni gopola kapolo jwakulupilila, sano jwanganapata (yalakwei), basi chatawe myesi jiwili jakulondongana, (aji ni) toba jakuumila kwa Allah, ni awele Allah Jwakumanyilila nnope, Jwalunda lwakusokoka
4|93|Sano jwacham'bulaje jwakulupilila melepe, basi malipilo gakwe ni Jahannama, chijukawe jwandamo mwalakwemo, soni Allah antumbilile ni kunnwesa, soni an'dinganyichisye ilagasyo yekulungwa nnope
4|94|E jenumanja wankulupilile! Pati n'jesile petala lya Allah (kukupuuta ngondo) basi lolechesyani (nkanintende chilichose), soni ngasim'becheta kwa mundu jwampele salamu (yanti): “Nganim'ba wakulupilila mmwejo,” (ni kum'bulaga). Nkusachilila ichindu yakumala ya umi wa duniya! Nambotu kwa Allah ni kwaili yakupata yejinji. Mmomopemo ni mwamwawelele wanganyammwe kalakala, basi Allah niwantendele ukoto (pakun'jinjisya mu Usilamu), basi lolechesyani. Chisimu Allah abali syosope sya yankutenda awele Jwaasimanya chenene
4|95|Nganawa alandene wakulupilila wagamba kutama (ngajaula ku ngondo) kwatyosya wakwete ipaka (mpela kuulala, ungalola ni kulemala), (ngawa nkulandana) ni akuputa ngondo petala lya Allah ni chipanje chao ni achimisyene wakwe, Allah wanyakwile pa uchimbichimbi akuputa ngondo petala lya Allah ni chipanje chao ni achimisyene wakwe kwapunda wagamba kutama, sano wanaose Allah wapele chilanga cha yambone, nambo kuti Allah wajonjechesye malipilo gamakulungwa nnope akuputa ngondo kwapunda wagamba kutama
4|96|(Chachipata) mauchimbichimbi gakuumila Kukwakwe kwisa soni chikululuko ni chanasa, ni awele Allah Jwakululuka kusyene, Jwachanasa channope
4|97|Chisimu wandu waakwatyosyaga Achimalaika mitima jao (pa kuwa) ali walitenda lupuso achimisyene (pangasama pa Maaka), akwawechetaga kuti: “Mukawechi mwaliji?” Wanganyao akutiji: “Twaliji wangalikombolela (ni wakuwanidwa) pa chilambo.” (Achimalaika) akutiji: “Ana chilambo cha Allah nganichiwa chakusapanguka mwanti jenumanja nikomboleka kusamila (kwine) mwalakwemo?” Basi wanganyao mauto gao ni Jahannama, kaje kunyalaya malo gakuwujila gakwe
4|98|Ikaweje wangalikombolela (kusyene) mwa achalume, achakongwe ni wanache wangawa nkupakombola kutenda ulaamba (uliose), soni wangawa nkulilungama litala (lyakuja ku Madina)
4|99|Basi wanganyao chisimu chene Allah chiwasimachisye (ilemwa yao), ni awele Allah Jwakusiimaasya (ilemwa), Jwakululuka kusyene
4|100|Sano jwatasame petala lya Allah tapate pa chilambo malo gakusamila gamajinji ni kusimana chenene, sano jwatawigule pa nyumba jakwe kusama wa kwa Allah ni Ntenga Jwakwe ﷺ, kaneka chiwa ni kunsimana (petala), basi pamasile pagapatikene malipilo gakwe kwa Allah, ni awele Allah Jwakululuka kusyene, Jwachanasa channope
4|101|Sano pati nchijendaga pa chilambo, basi tipawe pangali ulemwa kukwenu kupungula swala, naga n'di nkogopa kum'bwatanganya awala wakanile, chisimu achimakafili kukwenu awele amagongo wakuonechela
4|102|Sano naga n'di nao imo (Asilamuo pa ngondo) ni kusaka kwaswalisya swala, basi lijime namwe likuga line mwa jamanjao soni ajigale yida yao, sano pati amasile kusujudu, basi awe (nkutenda ulinda) kunyuma kwenu, ni liiche likuga line lyanganiliswali, basi ni liswali namwe, nombe nao akalamuche nikujigala yida yao (achiswaliji), awala wakanile akasasachililaga yanti n'di nyyipwanyile yida yenu ni ndundu syenu, basi ni an'gungumuchile mwanakamo (tichi!) Sano chipawe pangali ulemwa kukwenu kutuula yida yenu naga n'di nkwete isausyo ya wula kapena n'di wakulwala, nambo kalamukani. Chisimu Allah walinganyichisye achimakafili ilagasyo yakwalusya
4|103|Sano pati mmasile kuswali, basi munkumbuchilagani Allah chiimile, chitamile kapena n'di n'gonele mbalati syenu, sano naga n'di pa ntunjelele basi jimikani Swala mwakolosya, chisimu Swala kwa wakulupilila jiwele chilamusi chepanjile ndawi
4|104|Soni ngasimpela pa (kupita nchikonangona) kwakuya wandu (amagongo). Nam'baga nkupikana kupoteka, basi nombenao chisimu chene akupikana kupoteka yankuti pakupikana kupoteka wanganyammwe, nambo jenumanja nkwembecheya (kupata) kwa Allah yangakwembecheya wanganyao, ni awele Allah Jwakumanyilila kusyene, Jwalunda lwakusokoka
4|105|Chisimu chene Uwwe tutulwisye kukwenu Chitabu mwakuonaonape kuti n'jilanye chilikati cha wandu ni yannosisye Allah (gagali malamusi ga Dini), ni ngasim'ba mmagambo jwa wakanyengano (ngasim’ba wakwajimila)
4|106|Ni mum'bendeje Allah chikululuko, chisimu Allah awele Jwakululuka kusyene, Jwachanasa channope
4|107|Ngasimwakagulila (ngasimwajimila) wandu waakulinyenga achimisyene, chisimu Allah jwangannonyela mundu jwali jwakanyengano nnope, jwasambi syejinji
4|108|Akulisisaga kwa wandu (pa yakusakala yao) kutendaga nganawa akombwele kulisisa kwa Allah, ngati Jwalakwe akasawa nao imo (ni umanyilisi Wakwe) pandema jaakulanganaga chilo pa malowe gangannonyela (Jwalakwe), ni awele Allah pa ichindu yaakutenda Jwakuisyungula (kwaimanya chenene)
4|109|Ha! Jenumanja niawala wankuwa nkwakagulila wanganyao pa umi wa duniya, ana ni nduni jwataakakagulile wanganyao kwa Allah lisiku lya Kiyama? Kapena nduni jwatakawe nkwachenjela jwao
4|110|Sano jwachatende chakusakala chilichose kapena kulitenda lupuso nsyene, kaneka nikum'benda chikululuko Allah, chansimane Allah ali Jwakululuka kusyene, Jwachanasa channope
4|111|Sano jwachapanganye chasambi chilichose nikuti akulipanganyichisya nsyene, ni awele Allah Jwakumanyilila nnope, Jwalunda lwakusokoka
4|112|Sano jwachapanganye chilemwa kapena chasambi chilichose kaneka nikunnambuchisya nkotokotope, basi pamasile patwichile n’gogolo (unami wekulungwa) ni sambi syakuonechela
4|113|Sano ungawaga umbone wa Allah kuti uli penumwe (Muhammadi ﷺ) kwisa soni chanasa Chakwe, chisimu likuga line mwa jamanjao lingasachilile kuti linsokonesye, ni ngakunsokonesya (jwalijose) ikaweje achimisyene, soni nganawa ampele wanganyao chisausyo chilichose, ni antuluchisye Allah Chitabu kwisa soni lunda lwakusokoka, soni an'jiganyisye yamwaliji nkakuimanyilila, ni uwele umbone wa Allah wauli penumwe wekulungwa kusyene
4|114|Mwangali yambone m’mitemela jao jejinji, ikaweje jwaakuchisya kutola sadaka kapena kutenda yambone kapena kwilanya chilikati cha wandu, sano jwachatende yele pakusachilila chinonyelo cha Allah, basi tuchijisa kumpa malipilo gamakulungwa nnope
4|115|Sano jwachansiisye Ntenga ﷺ panyuma pakumanyukuka kukwakwe chongoko, niikuya linepe lyangawaga litala lya wakulupilila, chitun'galauchisye kwaagalauchile (nsyeneko), ni tukan'jinjisye ku Jahannama, kaje kusakala nnope malo gakuwujila gakwe
4|116|Chisimu Allah nganawa akululwiche (sambi sya) kum'bwanganya (ni indu ine), nambo akasakululukaga (sambi sine) syanganisiwa syalakwesi kwa jwansachile. Sano jwakwika mwakum'bwanganya Allah (ni indu ine), nikuti amasile mwapotele kupotela kwakutalikangana (ni yakuona)
4|117|Ngaakuilumbanjila inepe yangawaga Jwalakwe (Allah) ikaweje isanamu yachikongwe, ni ngaakunnumbanjila jwinepe ikaweje shetani jwakuchalila pa unampitiku
4|118|Allah wannwesile (shetanijo). Ni jwatite: “Chisimu chingalisapulile mwa achikapolo Wenu liunjili lyakumanyika.”
4|119|“Ni tingaasokonesyeje kusyene, soni tingaatandikasyeje isako yaunami, ni tingaachisyeje kuti akasijeje mawiwi ga ilango, ni tingaachisyeje soni kuti akagalausyeje chipago chagumbidwa ni Allah.” Sano jwachantende shetani kuwa nkun'gosa jwakwe kunneka Allah, nikuti pamasile paapelelwe kupelelwa kwakuonechela
4|120|Akwapaga ilanga ni kwatandikasya isako yaunami, ni ngakwapaga shetani ilanga ikaweje yaulaamba
4|121|Wanganyao liuto lyao ni ku Jahannama, soni ngasapata pakutilila kopoka mwalakwemo
4|122|Sano awala wakulupilile ni kutendaga yambone chitukaajinjisye ku Matimbe ga ku Mbepo gasikujilima cha pasi pakwe sulo, chakawe wandamo mwalakwemo kwa yaka ni yaka, (achi ni) chilanga cha Allah chakuonaonape, ana ni malowe gacheni gampaka gawe gakuona nnope kugapunda ga Allah
4|123|(Kwinjila ku Mbepo) nganikuwa pa chisako chenu kapena chisako cha achinsyene Chitabu (Ayuda ni Akilisito, nambo kuti) jwachatende chakusakala chachilipidwa nacho, soni ngasampata nkun'gosa namuno nkunkamuchisya jwangawaga Allah
4|124|Soni jwachapanganye masengo gambone kutandila jwannume kapena jwankongwe kutendaga jwalakwejo ali jwakulupilila, basi wanganyao niwatakajinjile ku Mbepo, soni ngasaja kutendedwa lupuso atamose pa (kachindu kamwana kanti chisawu) chisou cha lupele lwa tende
4|125|Ana ni nduni jwali ni Dini jambone nnope kwa kumpunda mundu jwaajipeleche ngope jakwe kwa Allah (pakunda Usilamu) aku ali jwakolosya (pa Usilamu wakwe), soni achikuyaga Dini ja Ibrahima jwakongoka, sano Allah ni wantesile Ibrahima kuwa nsyowe (Jwakwe)
4|126|Soni yaili kumawunde ni yaili petaka nsyene jwakwe Allah, ni awele Allah pa chindu chilichose Jwaachisyungula (kwachimanya chenene)
4|127|Soni akum'busya ya achakongwe, jilani: “Allah akusaka kuntagulila ya wanganyao, ni yaikusoomedwa kukwenu m'Chitabu (cha Qur’an), ya wawina wachikongwe awala wangankwapaga yailembedwe kukwao (kuti apochele mpela mahari), nambo ni nkusachililaga kwalomba, kwisa soni ya wanache wangalikombolela, ni kuti n'jimilichiche pa (kwagolochesya) wawina mwakulungamika. Soni chambone chilichose chankutenda chisimu chene Allah awele Jwakuchimanya chenene
4|128|Sano naga wammasyeto akogopa kwa wankwao uchimwa kapena kutimbuka, basi chipawe pangali ulemwa kwa wanawawilio kutawana chilikati chao ya nkamulano, sano nkamulano ni wambone (kulekangana ni kulekana ulombela), ngati mitima jitawelwe ni usuchi (nambo soni kokomochela ya jikusaka), nambo naga n'di nkolosisye (masengo) ni kuwa ni woga (wakun'jogopa Allah), basi (ni yambone), chisimu Allah abali syosope sya yankutenda awele Jwaasimanya chenene
4|129|Ni nganim'ba mpakombwele kwilanya (kusyesyene) chilikati cha achimmasyeto ata nkaalimbichiile chantiuli, nambo ni kasimpendechela (ku wamo) kupendechela kwa chose, mwanti ni kunneka jwinejo nti chisawu jwankolechedwe (ngamanyika kuti jwannombedwe kapena jwewuli), nambo naga n'di nkamulene ni kuwa ni woga (wakun'jogopa Allah), basi (ni yambone), chisimu Allah awele Jwakululuka kusyene, Jwachanasa channope
4|130|Nambo naga akulekangana (pakulekana ulombela), Allah tansichilisye jwalijose (mwa wanawawiliwo) kuumila muukoto Wakwe wakusapanguka, ni awele Allah Jwakwanila kusyene (ku iwumbe Yakwe), Jwalunda lwakusokoka
4|131|Soni yaili kumawunde ni yaili petaka nsyene jwakwe Allah, soni chisimu chene pamasile pa twaachisyisye awala wana kupedwaga chitabu paujo penu (Ayuda ni Akilisito) ni jenumanja wakwe yanti mun'jogopani Allah, nambo naga nkufulu, basi (ni yenu), chisimu Allah iwele Yakwe yaili kumawunde ni yaili petaka, ni awele Allah Jwakupata kwejinji Jwakulapilidwa kusyesyene
4|132|Soni yaili kumawunde ni yaili petaka nsyene jwakwe Allah, sano Allah akukwanila kuwa Nkun'jegama
4|133|Naasakaga Jwalakwe mpaka antyosye jenumanja achinawandu ni kwika nao wane, ni awele Allah pa yalakweyo Jwakombola kusyene
4|134|Jwaakuwa ali nkusaka malipilo ga duniya, basi kwa Allah nikwakuli malipilo ga duniya ni Akhera, ni awele Allah Jwakupikanichisya, Jwakulolechesya
4|135|E jenumanja wankulupilile! Wani wakwimilichika pa chilungamiko, wakupeleka umboni ligongo lya Allah namuno uli wakun'galauchila mwachimisyene, kapena achinangolo wawili ni waulongo, namuno ali jwakupata kapena jwakulaga (mmwe kasinkosowalila yele), ngati Allah ni jwali jwakuwajilwa kosowalila ya wanawawilio, basi kasinkuya isako ni kuleka chilungamiko, nambo naga mpombotasye (umboni) kapena kana (kupeleka umbonio), basi (ni yenu), chisimu Allah abali syosope sya yankutenda awele Jwasimanya chenene
4|136|E jenumanja wankulupilile! Munkulupililani Allah ni Ntenga Jwakwe ﷺ kwisa soni Chitabu chaatulwisye kwa Ntenga Jwakwe ﷺ ni Chitabu chawatulwisye kalakala, sano jwaakwika mwakunkana Allah, malaika Gakwe, itabu Yakwe, achimitenga Wakwe ni Lisiku Lyambesi, nikuti amasile mwapotele kupotela kwakutalikangana (ni yakuona)
4|137|Chisimu awala wakulupilile kaneka nikufulu, soni nikwisa kulupilila kaneka ni kufulu soni, kaneko nikwisa konjechesya nnope kufulu, Allah nganawa wakululuchile wanganyao namuno kwajongolela kwitala (lyagoloka)
4|138|Mwatagulilani achinakunaku yanti akwete kupata wanganyao ilagasyo yakupoteka nnope
4|139|Awala waakwatenda achimakafili kuwa isyowe yao kwaleka wakulupilila. Ana akusakaga kwa wanganyao uchimbichimbi? Basi uchimbichimbi wosopetu nsyene jwakwe ni Allah
4|140|Soni pamasile paitulusyidwe kukwenu m’Chitabu (Qur’an) yanti: “Ndema jankupikana ma Aya ga Allah gali nkukanidwa ni kutendedwa chipongwe, basi ngasintama nao imo mpaka ajinjile mu ngani jine jangawaga jele, (nambo kwika mwakutama nao imo), nikuti pajele ndemajo mpaka m'be chisawu wanganyao.” Chisimu Allah ni Nkwasonganganya ku Moto achinakunaku ni achimakafili wosope wene
4|141|Awala waakuwa ali nkun'jembecheya wanganyammwe (kuti impate ipato), basi naga kupunda kwakuumila kwa Allah kuli kukwenu akasatiji: “Ana nganituwa namwe imo?” Nambo naga achimakafili apatile kaupile (panandi ka kwakombola Asilamu, achinakunakuo) akutiji: “Ana nganitusigala panandi kuti tun'guwatile (pa ndema jatwaliji ni Asilamu), soni ni twaliji nkunsiwilila ku wakulupilila (kuti akaika mwankombwele)!” Basi Allah tachijilanya chilikati chenu lisiku lya Kiyama, soni Allah nganawa awisile litala kwa achimakafili lyakwapundila wakulupilila
4|142|Chisimu achinakunaku akuntenda chinyengo Allah, sano Jwalakwe ni tachalipila pa chinyengo chaocho, soni pati ajimi kuswali akwimaga mwaulesi, akutenda ndola kwa wandu soni ni wangankolanga Allah ikaweje panandipe
4|143|Akuwa nkutogandoga chilikati cha yalakweyi (ya chikulupi ni ukafili), nganawa kwa wanganyawa namuno kwa wanganyao, sano jwannechelele Allah kuti asokonechele, basi nganim'ba mumpatiile litala (lyagoloka)
4|144|E jenumanja wankulupilile! Ngasimwatenda achimakafili kuwa isyowe yenu kwaleka wakulupilila, ana nkusaka kuti mum'bichile Allah umboni wakuonechela pa jenumanja (kuti wakusakala)
4|145|Chisimu achinakunaku chachiwa pasi pasyesyene pa Moto, soni nganim'ba mwapatiile wanganyao nkwajokola
4|146|Ikaweje awala watesile toba (pa kuleka unakunaku wao), ni kwilanya (ndamo syao), ni kulikamulichisya mwa Allah, ni kunswejechesya Allah Dini jao, basi wanganyao ni wali pamo ni wakulupilila, sano Allah ni tachijisa kwapa wakulupilila malipilo gamakulungwa nnope
4|147|Ana Allah mpaka annagachisye ya, naga n'di ntogolele ni kulupilila? Ni awele Allah Jwakutogolela kusyene, Jwakumanyilila nnope
4|148|Allah jwangannonyela kuinadi (mundu) yakusakala (ya jwine) ikaweje jwatendeledwe lupuso, ni awele Allah Jwakupikanichisya, Jwakumanyilila nnope
4|149|Kanga tinchilosye chambone chilichose (pakutenda) kapena tinchisise, kapena tinsiimaasye chakusakala chilichose (chantendele jwine), basi (yosope chiiwe yambone), chisimu Allah awele Jwakusiimaasya (ilemwa), Jwakombola kusyene
4|150|Chisimu awala waakunkana Allah ni achimitenga Wakwe, ni kusakaga ali nkulekanganya chilikati cha Allah ni achimitenga Wakwe, nikuwechetaga (yanti): “Wane tukwakulupilila nambo wane tukwakana,” ni kusakaga kujigala litala lya chilikati cha yalakweyi (ngawa lya Usilamu usyesyene kapena lya ukafili)
4|151|Wanganyao ni wali makafili gasyesyene, ni twalinganyichisye achimakafili ilagasyo yakwalusya
4|152|Sano awala wankulupilile Allah ni achimitenga Wakwe, ni ngalekanganyaga chilikati cha jwalijose mwa wanganyao, jamanjao tachija kwapa malipilo gao, soni ni awele Allah Jwakululuka kusyene, Jwachanasa channope
4|153|Achinsyene chitabu (Ayuda) akum'benda (mmwe Muhammadi ﷺ) yanti mwatuluchisye chitabu kuumila kwinani, chisimu chene wanganyao pakwete pam'bendile Musa yekulungwa kupunda yele, pandema jawatite: “Tulosyani Allah mesonkulola.” Basi nichakwembekenye chikokomo cha moto (wanjasi) ligongo lya lupuso lwao, kaneka ni wakatesile kang'ombe (kuwa kannungu kao) panyuma pakwaichilila ilosyo yakuonechela, nambo twakululwichepe yalakweyo, ni twampele Musa umboni wa ulamusi wakuonechela
4|154|Ni twalinyakwile litumbi pachanya pao pakutawana nao chilanga (chaakuya Taurat). Ni twasalile kuti: “Jinjililani pannango (wa chilambo cha Shami) chiinamile.” Nambo soni twasalile kuti: “Ngasinsumbaga mpika pa (kasa uchimbichimbi wa lisiku) Lyakuweluka.” Ni twajigele kutyochela kukwao chilanga chakulimbangana
4|155|Basi (twalwesile) ligongo lyakasa kwao chilanga ni kanila kwao ma Aya ga Allah, ni kuulaga kwao achimitume mwangali ligongo, ni kuwecheta kwao kwanti: “Mitima jetu jewunichilidwe (kwanti ikulepeleka kwinjila yankulalichila mmwe Muhammadi ﷺ).” (Ngawa jewunichile,) nambo Allah atekudinda idindo pa jalakwejo ligongo lya ukafili wao, ni ngakukulupilila ikaweje panandipe
4|156|Soni ligongo lyaukafili wao ni kunnambuchisya kwao Maryam unami wekulungwa nnope (wakuti wakwete mwanache jwapetinji - achambaga Isa)
4|157|Ni kuwecheta kwao (mwakutwanga kuti): “Uwwe twam'buleje Masihi Isa mwanache jwa Maryam ntenga jwa Allah,” kutendaga nganam'bulaga soni nganankomela pansalaba, nambo kuti wagambile kupupuliganyisyidwa (pakuwulaga mundu jwinepe kupelaga Isa ligongo lya kulandana), soni chisimu awala watindene mu ngani (ja kuwulajidwa kwa Isa) ali mu liwaniwani ni yalakweyi. Nganakola wanganyao pa yalakweyi umanyilisi (usyesyene) ikaweje agamba kuya liganichisya (basi), soni chisimu chene nganam'bulaga (Isajo)
4|158|Nambo Allah wankwesisye Kukwakwe, ni awele Allah Jwamachili gakupunda, Jwalunda lwakusokoka
4|159|Soni pangali jwalijose mwa achinsyene chitabu (Ayuda ni Akilisito) ikaweje chachinkulupilila kusyene (Isajo kuti jwaliji ntume jwa Allah ngawa mwanache Jwakwe soni kuti waliji mundu ngawa Nnungu, chachikulupilila yalakweyi) chiwa chakwe chili chisigele panandi (nambo ngasichinkamuchisya chikulupicho), sano lisiku lya Kiyama tachiwa (Isajo) mboni pa wanganyao (pakwakana wawankaaniile ni kwajitika wawan'jiitiiche)
4|160|Sano ligongo lya lupuso lwakuliitenda awala Ayuda, twaitesile kuwa ya haraam kukwao yambone yayaliji ya halaal kwa wanyao, ni ligongo lyakwasiwilila kwao (wandu) wajinji kwitala lya Allah
4|161|Ni ligongo lya kujigala kwao katapila kutendaga wakanyisyidwe yalakweyo, ni kulya kwao soni chipanje cha wandu mwaukoleko, ni twalinganyichisye achimakafili mwa wanganyao ilagasyo yakupoteka nnope
4|162|Nambo watiwiile mu umanyilisi mwa wanganyao, ni wakulupilila wakwe (Asilamu), akukulupilila yayitulusyidwe kukwenu (mmwe Muhammadi ﷺ) ni yayatulusyidwe paujo penu (mmwe nkanim’biche). Sano waakwimika Swala mwakolosya, ni kutolaga Zaka, ni waakunkulupilila Allah ni Lisiku Lyambesi, wanganyao tuchapa malipilo gamakulungwa nnope
4|163|Chisimu Uwwe tujuuwiile kukwenu (mmwe Muhammadi ﷺ malowe gakusisika), yatwatite pakuuwula kwa Nuhu ni achimitume wawaiche panyuma pakwe, twaajuuwiile soni kwa Ibrahima, Ismaila, Isihaka, Yaakubu pamo ni isukulu yakwe, (soni kwa) Isa, Ayyubu, Yunusu, Haruna ni Sulaimana, ni twampele Daudi Zaburi
4|164|Ni achimitenga watuntagulile kala kwisa soni achimitenga wanganituntagulila, ni wam'bechetekasisye Allah Musa mwachindonda (mwangali jwakulungusya malowe)
4|165|Achimitenga wakutagulila abali syakusengwasya, soni wakutetela kuti kasaja kola wandu malowe gakuliwalanga kwa Allah panyuma pa (kwika) achimitenga, ni awele Allah Jwamachili gakupunda, Jwalunda lwakusokoka
4|166|Nambo Allah akutendela umboni yatulwisye kukwenu (mmwe Muhammadi ﷺ kuti yakuonaonape) ayitulwisye mwa umanyilisi Wakwe, nombe nao Achimalaika akuwichila umboni, sano Allah akukwanila kuwa Mboni
4|167|Chisimu awala wakanile ni kusiwililaga (wandu) kwitala lya Allah, nikuti amasile mwapotele wanganyao kupotela kwakutalikangana (ni yakuona)
4|168|Chisimu awala wakanile ni kutendaga lupuso, Allah nganawa wakululuchile kapena kwajongolela kwitala lililyose
4|169|Ikaweje litala lya ku Jahannama, chakawe wandamo mwalakwemo kwa yaka ni yaka, soni yalakweyo kwa Allah iwele yakwepepala kusyene
4|170|E jenumanja achinawandu! Pamasile pam’bichilile Ntenga (Muhammadi ﷺ) ni yakuona kuumila kwa M'mbuje gwenu, basi kulupililani; chiyiwe yambone kukwenu, nambo naga nkane, basi (niyenu), chisimu Allah iwele Yakwe yosope yaili kumawunde ni petaka, ni awele Allah Jwakumanyilila nnope, Jwalunda lwakusokoka
4|171|E jenumanja achinsyene chitabu (Ayuda ni Akilisito)! Ngasinsumbanga mpika pa dini jenu, soni ngasimum'bechetelaga Allah ikaweje yakuonaonape. Chisimu Masihi Isa mwanache jwa Maryam ntenga jwa Allah, soni (juwele chiumbe chagumbidwa ni) lilowe Lyakwe (lya Allah lyakuti: “M'be!”) lyawaliponyisye kwa Maryam, soni (jukwete) nsimu wakuumila Kukwakwe (mujiwelele misimu jine josope). Basi munkulupililani Allah ni achimitenga Wakwe, soni nkatiji: “Watatu,” lekani (chikulupi cha utatu wa Allah) chiiwe yambone kukwenu, chisimu Allah ni Nnungu Jumope, kuswejela ni Kwakwe kwakuwambalana nayo yakola mwanache, iwele Yakwe yosope yaili kumawunde ni yaili petaka, soni Allah akukwanila kuwa Nkun'jegama
4|172|Masihi nganawa alikwesisye kwakana kuwa kapolo jwa Allah, namuno Achimalaika wawandichisyidwe (kwa Allah), sano wataiche mwakana kun'galagatila Jwalakwe ni kulikwesya, basi tachasonganganya Kukwakwe wanawose
4|173|Sano nambo awala wakulupilile ni kutendaga yambone, basi chachalipila malipilo gao mwakwana ni kwajonjechesya mu ukoto Wakwe, nambo awala wakanile (kun'galagatila Allah) ni kulikwesya, basi tachalagasya ni ilagasyo yakupoteka nnope, soni ngasampata nkwagosa namuno nkwakamuchisya jwangawaga Allah
4|174|E jenumanja achinawandu! Pamasile paum’bichilile umboni wakusimichika (Muhammadi ﷺ) kuumila kwa M'mbuje gwenu, ni tuntuluchisye lilanguka lyakuonechela (Qur’an)
4|175|Sano nambo awala wankulupilile Allah ni kulikamulichisya Kukwakwe, basi tachajinjisya mu chanasa chakuumila Kukwakwe ni ukoto, soni tiwajongolele Kukwakwe ni litala lyagoloka
4|176|Akum'buusya (mmwe Muhammadi ﷺ ya kagawanye ka chipanje chamalekwa), jilani: “Allah akumpa lilamusi lya (kagawanye ka chipanje cha) mundu jwaakuwa ali jwangali mwanache (kapena chisukulu) namuno achinangolo wakwe wanawawili, (kuti) naga mundu awile jwangali mwanache nambo akwete nnumbugwe (jwakuchibaba), nikuti akwete kupata (nnumbugwejo) litika (½) lya yalesile (nchimwenegwejo). Nombenajo (nchimwene naga nkuwajo juli nnumbugwe jwakuchibaba), chajigale chipanje chosope cha nnumbugwejo naga jwangali mwanache. Sano naga waliji (akusigalao achalumbugwepe) wawili, nikuti akwete kupata maunjili gawili mmaunjili gatatu (⅔) ga yalesile (nchimwenegwaojo). Nambo naga waliji (akusigalao) wachilumbu (wawanganyichilane) achalume ni achakongwe, nikuti jwannume akwete kupata liunjili lyakulandana ni liunjili lya achakongwe wawili (:1). Allah akunsalichisya (malamusi Gakwe) ntakwika munsokonechele, soni Allah chindu chilichose awele Jwakuchimanya chenene.”
5|1|E jenumanja wankulupilile! Kwanilisyani ilanga. Iwele halaal kukwenu (kulya) inyama yakulanga (mpela ngamiya, ng'ombe, ngondolo ni mbusi) ikaweje yayikusoomedwa kukwenu (mu Qur’an kuti ya haraam). Nganigawa gakundisyidwa maani kutendaga n'di nnuyiye (ibada ya Hija kapena Umra), chisimu Allah akulamula yaakusaka
5|2|E jenumanja wankulupilile! Ngasinkuchembulusya kuchimbichika kwa imanyilo ya (Dini ja) Allah, namuno mwesi wakuchimbichika, namuno (kuchimbichika kwa inyama yaitumisyidwe ku Maaka kuwa) mbepesi, namuno makosa (gaikuwechedwaga inyamayo gakulosya kuti mbepesi sya ku Maaka), namuno (kuchimbichika kwa wandu) waakunuya ya kwaula ku Nyumba Jakuchimbichika achisachililaga umbone wakuumila kwa M’mbuje gwao ni chinonyelo, sano pati nkopweche (mu ibada ya Hija kapena Umra), basi lupatani (naga nkusaka), soni kwawenga wandu ligongo lyanti ansiwiiliile kuti nkaika ku Nsikiti Wakuchimbichika (wa ku Maaka), kukantendekasya kuti nsumbe mpika (pakwauchisya ukoleko wao), nambo kamusyanganani pa yaukoto ni yawoga (wakun'jogopa Allah), ni ngasinkamusyangana pa yasambi ni yaumagongo, soni mun'jogopani Allah, chisimu Allah ni Jwaukali nnope pakupeleka ipotesi
5|3|Iwele haraam kukwenu (kulya) chibudu, myasi, nyama jeguluwe, ni chachikolanjilidwe (lina linepe) lyangawaga lya Allah pakuchisikita (kuwa mbepesi ja akumasoka), ni chachiwile ligongo lya kutilinyisyidwa (kupotedwa), ni chachiwile ligongo lya kuputwa, ni chachiwile ligongo lya kusenjelemukuka, ni chachiwile pakutotedwa ni misengo (ja chijakwe), ni chachiwile ligongo lya kuliidwa ni chinyama cha mwitinji - ikaaweje chansikite (nkanichimalichiche kuwa), ni chachisikitilidwe peganga (kapena pansolo pakupelechela mbepesi kwa akumasoka), soni (kuwele kwakanyisyidwa kukwenu) kusaka kuimanya yakusisika pakulondola isango, yosope yeneyi iwele ulemwa. Lelo akatile tama awala wakanile pa (yakujimasya) dini jenu (ja Usilamu), basi ngasimwajogopaga wanganyao nambo munjogopeje Une. Lelo nankwanilichisye dini jenu ni ngwanisye chindimba Changu pa jenumanja ni nansagulile Usilamu kuwa dini jenu. Nambo jwaasingaliilwe ni sala (ni kulya ya haraamuyo), mwangali kupendechela ku ulemwa, basi (ngapata sambi), chisimu Allah ni Jwakululuka kusyene, Jwachanasa channope
5|4|Akum'buusya (mmwe Muhammadi ﷺ) kuti ana ichichi yayili halaal kukwao (kulya)? Jilani: “Iwele halaal kukwenu (kulya) yambone (yosope), kwisa soni (nyama jammikuuli jajikamwilwe ni) inyama kapena ijuni yakusakulila yanyyijiganyisye kasakule ka ikwembelechesya, nkwijiganyaga (matala gakusakulila) gan'jiganyisye Allah, basi lyani yayinkamulile ni nllikolanjeje lina lya Allah pa ikwembelechesya, soni mun'jogopani Allah. Chisimu Allah ni Jwachitema nnope pakuwalanjila.”
5|5|Lelo iwele halaal kukwenu (kulya) yambone (yosope), niyakulya ya awala wawapedwile Chitabu (Ayuda ni Akilisito) iwele halaal kukwenu, nombe yakulya yenu iwele halaal kukwao, ni (nkundisyidwe soni kwalomba) achakongwe wambone mu wakulupilila (wachisilamu) kwisa soni achakongwe wambone mwa awala wanakupedwaga Chitabu paujo penu (Ayuda ni Akilisito) naga n'di mwapele mahari gao (mbiya syandowa kapena chilichose chakwalombelela), mwakwalomba ngawaga mwachikululu kapena kwatenda maganja, sano jwatakane chikulupi, nikuti pamasile pagajonasiche masengo gakwe, soni jwalakwejo ku Akhera tachiwa mu wakwasika
5|6|E jenumanja wankulupilile! Pandema jankwima kuja ku swali, basi josyani ngope syenu kwisa soni mikono jenu mpaka mu isukusuku, soni pakani (mesi) pa mitwe jenu, ni (kosya) sajo syenu mpaka m’misomali, soni naga n'di ni janaba, basi liswejesyani (pakoga chilu chosope), Sano naga n'di wakulwala, kapena pa ulendo, kapena jumo mwa jenumanja ayiiche kutyochela kukawenduka (kuchimbusi), kapena nkwayanile ni achimmasyeto (pakutenda nsangu), ni nganin'gapata mesi, basi gambani kutenda Tayammamu ni litaka lyambone, lipakaani kungope kwenu ni mmakono mwenu ni lyalakwelyo, Allah ngakusaka kuwika pa jenumanja chakunonopa chilichose, nambo akusaka kuti answejesye ni akwanisye chindimba Chakwe pa jenumanja kuti m'be wakutogolela
5|7|Soni kumbuchilani chindimba cha Allah chachili pa jenumanja, ni chilanga Chakwe chajwatawene namwe chila, pandema jamwatite: “Tupikene soni tukundile.” Soni mun'jogopani Allah, chisimu Allah ni Nkuimanya chenene yayili m’mitima (mwenu)
5|8|E jenumanja wankulupilile! Wani wakwimilichika (pakupitisya yakuona) ligongo lya Allah, wakupeleka umboni mwakulungamika, soni kwawenga wandu kukantendekasya kuti nkalungamika, lungamikani, kutenda iyyoyoko nikwakuli kwakuwandichila nnope ku woga (wakun'jogopa Allah), soni mun'jogopani Allah, chisimu Allah ni Nkusimanya chenene abali syosope sya yankutenda
5|9|Allah wapele chilanga awala wakulupilile nikutendaga yambone (chanti), akwete kupata wanganyao chikululuko ni malipilo gamakulungwa nnope
5|10|Nambo wandu waakufuulu ni kanila ma Aya Getu, wanganyao niwandu wa ku Moto Waukali
5|11|E jenumanja wankulupilile! Kumbuchilani chindimba cha Allah pa jenumanja, pandema jawasachilile wandu kuti ajongole makono gao kukwenu (kusaka kumputa ngondo), basi (Allah) ni wagachijile makono gaogo kuti gakanyyichila wanganyammwe, soni mun'jogopani Allah, soni kwa Allah pe basi ajegamile wakulupilila
5|12|Soni pamasile pawajigele Allah chilanga cha wanache wa Israila, ni twatomeche mwa wanganyao achinnongola likumi kwisa wawili, sano Allah ni jwatite: “Chisimu Une ndinamwe, naga nchiimikaga Swala mwakolosya ni kutolaga Zaka ni kwakulupililaga achimitenga Wangu, ni kwakamuchisyaga, ni kunkongosyaga Allah ngongole jambone, chisimu chene tinansiimachisye yakusakala yenu, soni tinjin'jinjisya kwene ku Matimbe ga ku Mbepo gasikujilima cha pasi pakwe sulo, nambo jwachakane panyuma pa chele (chilangachi) mwa jenumanja, nikuti amasile mwasokonechele (kuleka) litala lyagoloka.”
5|13|Basi ligongo lyakasa chilanga chao twalwesile, ni twajitesile mitima jao kuwa jakuumula, akuwa ali nkupitikusya malowe pakugatyosya m’mangwakwe, soni ni aliwalile liunjili lya (utenga wakunkuya Muhammadi ﷺ) wawakumbusyidwe (mu Taurat), ni nganneka kuwa n'di nkuukopochela ulaamba mwa wanganyao ikaweje wannono mwa jamanjao, basi mwakululuchilani ni kwikwanjila (yangalumbana yao), chisimu Allah akwanonyela wakolosya
5|14|Nombe soni kuumila kwa awala wakutiji: “Chisimu uwwe Akilisito,” twajigele chilanga chao, basi ni waliwalile liunjili lya (utenga wakunkuya Muhammadi ﷺ) wawakumbusyidwe (mu Injil), basi ni tupandile chilikati chao utinda ni uwengani mpaka lisiku lya Kiyama, ni tachiika kwatagulila Allah yawaliji nkupanganya
5|15|E jenumanja achimisyene chitabu (Ayuda ni Akilisito)! Pamasile pam'bichilile Ntenga Jwetu (Muhammadi ﷺ) jwaakunsalichisya palangulangu yaijinji mu yamwaliji nkusisa ya m’chitabu (cha Baibulo), soni ni akuileka yaijinji, pamasile palim'bichilile kuumila kwa Allah lilanguka (Muhammadi ﷺ) kwisa soni Chitabu chakusalichisya kusyesyene (Qur’an)
5|16|Allah akwajongolela nacho wandu waakukuya chinonyelo Chakwe kumatala gantendele, ni akwakoposya m’chipi ni kwajinjisya mwilanguka mwa lisosa Lyakwe, soni ni akwajongolela kwitala lyagoloka
5|17|Pamasile paakufuulu awala waakutiji: “Chisimu Allah ni Masihi mwanache jwa Maryam.” Jilani (mmwe Muhammadi ﷺ): “Ana nduni jwampaka akakwete chilichose chakumpinga Allah angasache Jwalakwe kun'jonanga Masihi (Isa) mwanache jwa Maryamujo, kwisa soni mamagwe ni wosope wali pachilambo? Soni Allah ni Nsyene uchimwene wa kumawunde ni petaka ni yaili chilikati chakwe, akugumbaga chaakusaka, soni Allah pachindu chilichose awele Jwakombola.”
5|18|Soni Ayuda ni Akilisito akutiji: “Uwwe niwanache wa Allah soni isyowe yakwe.” Jilani (mmwe Muhammadi ﷺ): “Nambi uli akumpaga ilagasyo pa sambi syenu? Nambo jenumanja wanduwandupe mu iwumbe yaagumbile, akunkululuchilaga jwansachile ni kumpa ilagasyo jwansachile, soni Allah ni Nsyene uchimwene wa kumawunde ni petaka ni yaili chilikati chakwe, soni Kukwakwe ni kwakuujila.”
5|19|E jenumanja achimisyene chitabu (Ayuda ni Akilisito)! Pamasile pam'bichilile Ntenga Jwetu (Muhammadi ﷺ) jwaakunsalichisya wanganyammwe pandema jakulechesya (kwika) achimitenga, kuti kasin'ja kuwecheta (yanti): “Nganatuichilila nkutagulila abali jakusengwasya namuno nkutetela.” Sano pamasile pam'bichilile nkutagulila abali jakusengwasya soni nkutetela, soni Allah pachindu chilichose awele Jwakombola
5|20|Soni (kumbuchilani) katema kajwawechete Musa kwa wandu wakwe (kuti): “E wandu wangu! Kumbuchilani chindimba cha Allah pa jenumanja pandema jawatesile wane mwa jenumanja kuwa achimitume, niwantesile kuwa achiwenye, ni wampele jenumanja yanganampeje jwalijose mu iwumbe (yakala).”
5|21|“E wandu wangu! Jinjilani m’chilambo chakuswejesyedwa (cha Falastini) channembele Allah, ni ngasim'bujila munyuma mwenu (kutila) ntakwika mun'galawiche kuwa wakwasika.”
5|22|Wanganyao watite: “E mmwe Musa! Chisimu mwalakwemo mwana wandu wamachili nnope, soni chisimu uwwe nganituwa tujinjilemo mpaka akakopochemo, nambo naga akopochemo, basi uwwe chisimu chene tuwe nkwinjila.”
5|23|Wandu wawili (Yoshwa ni Kaalab) mu wandu wawaliji ni woga (wakun'jogopa Allah, awala) wawapele Allah ukoto watite: “Mwaajinjililani wanganyao pannango, sano naga nkwika mwakuchijinjila (chilambocho), basi chisimu wanganyammwe tim'be wakupunda, soni kwa Allah pe basi jegamilani nam'baga jenumanja wakulupilila (kusyene).”
5|24|Wanganyao watite: “E mmwe Musa! Uwwe nganituwa tujinjilemo atapanandi muchalonjelele wanganyao ali mwalakwemo, basi jaulani mmwejo ni Ambuje wenu (Allah) ni nkamenyane nao, chisimu uwwe wachitamile panopano.”
5|25|Jwalakwe jwatite: “Ambuje wangu! Chisimu une jwangali ukombosi (wakunkanganichisya jwalijose kukuya malamusi Genu), ikaweje nansyene ni nkulugwangu, basi lekanganyani chilikati chetuwe ni wandu wakunyosya.”
5|26|(Allah) jwatite: “Basi nikuti chalakwe (chilambo cha Falastinacho) chiwele chakanyisyidwa kukwao (kuchijinjila), kwayaka makumi ncheche, chagambeje kwendajenda pa chilambo, basi ngasimwadandaulila wandu wakunyosya.”
5|27|Soni mwasoomelani (mmwe Muhammadi ﷺ) abali ja wanache wawili wa Adam (Haabiil ni Qaabiil) mwakuonaonape, pandema jawapeleche mbepesi (kwa Allah), basi ni japocheledwe ja jumo jwao (Haabiil) nambo ja jwinejo nganijipocheledwa, (Qaabiil) jwatite: “Chisimu chene une chinam'bulaje.” (Haabiil) jwatite: “Chisimu Allah akasapochela (mbepesi) ja wakun'jogopa (Jwalakwe).”
5|28|“Chisimu naga nkongola nkono wenu kukwangu kuti mumbulaje, une ngamba jwakongola nkono wangu kukwenu kuti nam'bulaje, chisimu une ngun'jogopa Allah M'mbuje jwa iwumbe yosope.”
5|29|“Chisimu une ngusaka kuti m'buje n'di ntwichile sambi syangu ni sambi syenu, ni tin'jise kuwa mu wandu wa ku Moto, soni galakwego ni malipilo ga wakulitenda lupuso.”
5|30|Basi (Qaabiil) ntima wakwe wanchisisye yakum'bulaga mpwakwe ni wam'buleje, basi ni jwasyuchile kuwa mu wakwasika
5|31|Basi Allah watumisye likungulu lyalyaliji nkusokola pasi kuti linnosye yatajile pakusika malilo ga mpwakwe. (Qaabiil) jwatite: “Kutapana kwangune! Yeti nepeleje kuti mbe mpela ali likungululi, kuti siiche malilo gampwanga.” Basi ni jwasyuchile kuwa mu wakuligamba
5|32|Paligongo lya yalakweyi twalamwile wanache wa Israila yanti: jwaawuleje mundu mwangali (kuti nkuwulajidwajo jwate kuwulaga) mundu jwine kapena kuwatanganya pa chilambo, basi iwele mpela awuleje wandu wosope, nombe soni jwaakulupwisye umi wa mundu, basi iwele mpela akulupwisye umi wa wandu wosope. Soni pamasile pawayichilile achimitenga Wetu ni ilosyo yakuonechela, kaneko chisimu wajinji mwa wanganyao panyuma pa yalakweyo wapelenganyagape konanga pachilambo
5|33|Chisimu malipilo ga awala waakumenyana ngondo ni Allah ni Ntenga Jwakwe ﷺ nikupitaga nchiwatanganya pachilambo, awulajidwe kapena akomeledwe pansalaba kapena gakatidwe makono gao ni ngongolo syao mwakutindanya (ligasa lyakun'dyo ni likau lyakunchiji, kapena ligasa lyakunchiji ni likau lyakun'dyo), kapena atopoledwe m’chilambo, kwalakweku ni kwaluka kwao pa duniya, soni akwete kupata wanganyao ku Akhera ilagasyo yekulungwa nnope
5|34|Ikaweje awala watesile toba nkanim'biche mwakwakamula, basi manyililani yanti Allah ni Jwakululuka kusyene Jwachanasa channope
5|35|E jenumanja wankulupilile! Mun'jogopani Allah, ni nsosejesoseje litala lyakum'bikasya Kukwakwe, soni putani ngondo petala Lyakwe kuti m'be wakupunda
5|36|Chisimu awala wakanile ingawe wakwete yosope yaili pa chilambo, pamo ni ine soni yanti chisawu yele, kuti aliwombolele nayo ku ilagasyo ya lisiku lya Kiyama, nga nganiyikundidwa kukwao, soni akwete kupata wanganyao ilagasyo yakupoteka nnope
5|37|Chakasachilileje kuti akopoche ku Moto, nambo wanganyao ngaja kuwa wakopoka mwalakwemo, soni akwete kupata wanganyao ilagasyo yandamo
5|38|Soni jwawiyi jwachilume ni jwawiyi jwachikongwe mwakatani makono gao kuwa malipilo ga yapanganyisye, (ayi ni) ipotesi yakuumila kwa Allah, soni Allah ni Jwamachili gakupunda, Jwalunda lwakusokoka
5|39|Nambo jwatesile toba panyuma pa lupuso lwakwe, ni kwilanya (itendo yakwe), basi chisimu Allah tapochele toba jakwe, chisimu Allah ni Jwakululuka kusyene, Jwachanasa channope
5|40|Ana ngankumanyilila yanti Allah akwete uchimwene wa kumawunde ni petaka? Akumpaga ilagasyo jwakunsaka ni kunkululuchila jwakunsaka, soni Allah pa chindu chilichose awele Jwakombola
5|41|E mmwe Ntenga ﷺ! Akasan'dandaulikasya awala waakutenda chitema (gwila) mu ukafili mu awala waakuwecheta ni pakamwa paope kuti: “Tukulupilile,” kutendaga mitima jao nganijikulupilila, nombe mwa Ayuda mwana waakupikanichisyaga (yankuwecheta) kuti akalambusyeje, akupikanichisyaga (kuti akasaleje) kwa wandu wane wanganam'bichilila (wali achakulungwa wao, awala) waakusembendula malowe (ga mu Taurat) pagatyosya m’mangwakwe. (Awala) waakutiji: “Naga n'di mpedwile (ni Muhammadijo) ayi (yatukunsalilayi) kaipochelani, nambo naga nganimpedwa yele nkakalamuche.” Soni jwansachilile Allah kumpa fitina (jakunsokonesya ni kun’jonanga), nganim'ba mumpatiile chilichose chakumpinga Allah, wanganyao ni awalawala wanganasaka Allah kuti ajiswejesye mitima jao, akwete kupata wanganyao pa duniya kwaluka, ni akwete kupata soni ku Akhera ilagasyo yekulungwa nnope
5|42|Wakunonyelwa kupikanila unami, wangatenda ndetemo pakulya ya haraam, sano naga ali am'bichilile, basi jilanyani chilikati chao kapena mwatundumalile, soni naga n'di mwatundumaliile, nganawa ampele chisausyo chilichose, nambo naga ntite n'jilanye, basi jilanyani chilikati chao mwagolosya, chisimu Allah akwanonyela wagolosya (magambo)
5|43|Ana soni chantiwuli cham'biiche kuwa nkwilanya kutendaga akwete Taurat, mwalakwemo mwana ulamusi wa Allah, kaneka ni akugalauka (mwakunyosya) panyuma pa kwele (kwilanya kwenuko), soni wanganyao nganawa wakulupilila
5|44|Chisimu Uwwe twatulwisye Taurat, mwalakwemo mwaliji mwana chongoko ni lilanguka, Achimitume wawalipeleche (kwa Allah) waliji nkwilanyichisya najo Ayuda, nombe nao wandu waulungu wachiyuda kwisa soni achalijiganye wao (wajilanyichisye soni Tauratijo Ayuda), pakuti wanganyao wachisyidwe kusunga chitabu cha Allah (Taurat) soni waliji mboni pa chalakwecho, basi ngasimwajogopa wandu nambo munjogope Une, soni kasinsagulaga (ya duniya) yantengo wannono pakusumanya ni ma Aya Gangu, soni wangakwilanyichisya yaatulwisye Allah, basi wanganyao niwali achimakafili
5|45|Soni mwalakwemo twalamwile wanganyao yanti: “Mundu awulajidwe ligongo lya kuwulaga mundu, liso likolotoledwe ligongo lya kolotola liso, lupula lukatidwe ligongo lyakata lupula, liwiwi likatidwe ligongo lyakata liwiwi, lino likuulidwe ligongo lyakuula lino, nombe mawanga gana mbusyo (syakwe).” Nambo jwaakululwiche yalakweyo mwasadaka, basi yele (yakululukayo) tiyintendekasye kululuchilidwa sambi syakwe, soni wangakwilanyichisya yaatulwisye Allah, basi wanganyao niwali walupuso
5|46|Ni twakuuyichisye mu sajo syao (Achimitumewo) ni Isa mwanache jwa Maryam, kwisa kuijitichisya yayaliji paujo pakwe ya mu Taurat, ni twampele soni Injil, mwalakwemo mwaliji mwana chongoko ni lilanguka, soni jaliji nkwitichisya yayaliji paujo pakwe ya mu Taurat, soni jaliji chongolo ni chamuko kwa wakun'jogopa (Allah)
5|47|Soni achinsyene Injil (Akilisito), ajilanyichisyeje yatulwisye Allah mwalakwemo, soni wangakwilanyichisya yaatulwisye Allah, basi wanganyao niwali wakunyosya
5|48|Soni tuntuluchiisye (mmwe Muhammadi ﷺ) chitabu (Qur’an) mwakuonaonape, chachikwitichisya yaili paujo pakwe ya m’chitabu (cha Baibulo), ni kuchigosa (pakuitendela umboni yaili mwalakwemo kuti: “Ayi yakuona, nambo ayi yaunami,”) basi jilanyani chilikati chao ni yatulwisye Allah, soni ngasinkuya isako yao kuleka yakuona yaim'bichilile, waliose mwa jenumanja twapele chilamusi ni litala lyakulanguka, soni Allah angasache angantesile kuwa nkutula umpepe, nambo asachile kun'dinga pa yampele, basi pikisanani pa yambone, kwa Allah ni kwakuujila kwenu wanaose, basi nitachintagulila ichindu yamwaliji nkulekangana mu yalakweyo
5|49|Soni jilanyani chilikati chao ni yatulwisye Allah, ni ngasinkuya isako yao, soni mwakalamukani atakwika mwansokonesye kwakuleka ine yatulwisye Allah kukwenu, nambo naga akugalauka (kuleka chiilanyo chenu), basi manyililani yanti Allah akusaka kwapa ipotesi ya sine mwa sambi syao, soni chisimu wandu wajinji ali wakunyosya
5|50|Ana kwilanya kwa chijinga ni kwakukusaka? Ana nduni jwali jwambone nnope pa kwilanya kumpunda Allah? (Ayi iwele yakumanyika) kwa wandu waakukulupilila kusyesyene
5|51|E jenumanja wankulupilile! Ngasimwatenda Ayuda ni Akilisito kuwa isyowe. Wane mwa jamanjao awele isyowe ya wane, soni jwatasyowekane nao mwa jenumanja, basi nikuti jwalakwejo ni jumo jwao. Chisimu Allah jwaangaajongola wandu wakulitenda lupuso
5|52|Basi timwaone awala wamuli m’mitima mwao mwana ulwele (wa unakunaku), achikangamalilaga kukwao achitiji: “Tukogopa kuti litakwika mwalitupatile (nowe) likungu (lyampaka lyapate Asilamuwa)”. Nambo mwine Allah kuwa nkwika nako kuwugula (nsinda wa Maaka) kapena chindu chine chakuuma Kukwakwe (mpela kusijuwula nganisyo syasili m’mitima mwa achinakunakuo), basi nikwisa kusyuka kuwa wakudandaula pa yawasisile m’mitima mwao
5|53|Nikuwecheta awala wakulupilile (kuti): “Ana wanganyawa ngawa ni awalawala wana kulumbilaga mwa Allah mu kulumbila kwao kwamachili kuti: chisimu wanganyao ali nomwe (Asilamu)?” Itendo yao ijonasiche, basi ni asyuchile kuwa wakwasika
5|54|E jenumanja wankulupilile! Jwatagalauche mwa jenumanja kuleka dini jakwe (ja Usilamu), basi Allah sampano taiche nao wandu watiwanonyele nombe nao soni tannonyele, wakulinandiya kwa wakulupilila, wamachili pa makafili, wataweje ali nkuputa ngondo petala lya Allah, soni ngajogopaga mpachepache wa akupacha, walakweu ni umbone wa Allah waakumpaga jwansachile, soni Allah ni Jwakwanila kusyene (ku iwumbe Yakwe), Jwakumanyilila nnope
5|55|Chisimu nsyowe jwenu ni Allah ni Ntenga Jwakwe ﷺ, kwisa soni awala waakulupilile, awala wakwimikaga Swala mwakolosya ni kutolaga Zaka aku achilinandiyaga pakwinama (kuswali)
5|56|Sano jwatasyowekane ni Allah, Ntenga Jwakwe ﷺ, kwisa soni wandu waakulupilile, basi chisimu nkutula wa Allah ni wauli wakupunda
5|57|E jenumanja wankulupilile! Ngasimwatenda wandu waajitendele dini jenu chipongwe ni chanache mwa wandu wawapedwile chitabu paujo penu, kwisa soni achimakafili kuwa isyowe, soni mun'jogopani Allah naga n'di wakulupilila (kusyene)
5|58|Soni pati m'bilanjiile ku Swala, akuutendela (nsanao) chipongwe ni chanache, yalakweyo niligongo lyanti wanganyao wangali lunda
5|59|Jilani: “E jenumanja achinsyene chitabu (Ayuda ni Akilisito) ana nkutuona ulemwa uwwe ligongo lyanti tunkulupilile Allah ni yayitulusyidwe kukwetu kwisa soni yayatulusyidwe kala? Sonitu wajinji mwa jenumanja wakunyosya.”
5|60|Jilani: “Ana nantagulile ya (nkupata) malipilo gakusakala kwa Allah kulekangana niyele (yankutuganichisyayo)? Jwalakwetu ni ajula jwannwesile Allah ni kuntumbilila ni kwasyusya wane mwa wanganyao kuwa majani ni maguluwe, ni kun'galagatila shetani, wanganyao ni achinsyene malo gakusakala nnope (ku Moto), soni ni wakusokonechela nnope kuleka litala lyagoloka.”
5|61|Soni pati anyyichilile wanganyammwe akasatiji: “Tukulupilile.” Kutendaga ali ajinjile (kukwenu) ni ukafili, soni ni kopoka nao (ukafilio). Nambo Allah ni jwaakuimanya chenene yawele wanganyao ali nkusisa
5|62|Timwaone wajinji mwa jamanjao achikangamalilaga ku ilemwa ni umagongo ni kulya kwao ya haraam, kaje kusakala nnope yaawele wanganyao ali nkutenda
5|63|Ligongo chichi wandu waulungu wachiyuda kwisa soni achalijiganye wao ngaakwakanya yakuwecheta yao yaulemwa ni kulya kwao ya haraam? Kaje kusakala nnope yaawele wanganyao ali nkupanganya
5|64|Soni Ayuda akasatiji: “Ligasa lya Allah lyeumbate (ngatukupata chipanje mpela kala).” (Ngwamba,) magasa gao nigagali gamaumbate (ligongo lya kulyalyaganya kwao), soni ni alwesedwe ligongo lya yaakuwecheta. Nambo magasa Gakwe (Allah) ganagawili gachongolele akutolaga mwaakusachila, soni yaitulusyidwe kukwenu kuumila kwa Ambuje wenu chisimu chene chiyajonjechesye wajinji mwa jamanjao kusumba mpika ni ukafili, ni tuponyisye chilikati chao utinda ni uwengani mpaka lisiku lya Kiyama, ndawi ni katema kaakukolesyaga moto wangondo, Allah akasausimisyaga, ni akasajendaga wanganyao pa chilambo kupita nchiwatanganya, soni Allah jwanganonyela akuwatanganya
5|65|Soni ingawe kuti achinsyene chitabu (Ayuda ni Akilisito) waakulupilile (mwa Muhammadi ﷺ) ni kuwa niwoga (wakun'jogopa Allah), chisimu tukaasiimaachiisye yakusakala yao, soni tukajile kwajinjisya ku Matimbe Gachindimba
5|66|Soni ingawe wanganyao wajikamulichisye masengo Taurat ni Injil, kwisa soni yaitulusyidwe kukwao kuumila kwa M’mbuje gwao (jajili Qur’an), chisimu akapatile yakulya kutyochela pachanya pao ni pasi pangongolo syao, mwa jamanjao mwana likuga lyalili petala lyagoloka (paakuya ya mu itabu ni kunkulupilala Muhammadi ﷺ, mpela Abdullah bin Salam), nambo wajinji mwa jamanjao iwele yakusakala nnope yaakutenda
5|67|E mmwe Ntenga ﷺ! Lungusyani yaitulusyidwe kukwenu kuumila kwa Ambuje wenu (Allah). Nambo naga ngankutenda, nikuti nganinnungusya utenga Wakwe. Soni Allah tam’bambasye ku wandu, chisimu Allah ngaakwaajongolaga wandu makafili
5|68|Jilani: “E jenumanja achinsyene chitabu (Ayuda ni Akilisito)! Nganim'ba pa chilichose mpaka nkakamulichisye masengo Taurat ni Injil, kwisa soni yaitulusyidwe kukwenu kuumila kwa M'mbuje gwenu (jajili Qur’an).” Sano yaitulusyidwe kukwenu kuumila kwa Ambuje wenu, chisimu chene chiyajonjechesye wajinji mwa jamanjao kusumba mpika ni ukafili, basi ngasimwadandaulila wandu makafili
5|69|Chisimu awala wakulupilile (mitume jakala) ni wali mu Chiyuda, Asabayi ni Akilisito; waliose mwajamanjao watakulupilile mwa Allah ni Lisiku Lyambesi (pakunda Usilamu), ni kutendaga yambone (mu Usilamu mwaomo), basi ngaaja kuwa ni woga, soni ngaaja kuwa wakudandaula
5|70|Yakuonaonape, twajigele chilanga cha wanache wa Israila ni twatumisye kukwao achimitenga, ndawi ni katema kajwaichililaga ntenga ni yangaikunonyelwa mitima jao likuga line (lya achimitenga) waalikaaniile, likuga line soni akuliulaga
5|71|Ni waganichisyaga yanti ngapapatikana ilagasyo; basi ni waliji wangalola soni wangapikana, kaneka (ali atesile toba) Allah waapochele toba jao, yeti soni wajinji mwa jamanjao, wapitilisye ungalola ni ungapikana, sano Allah ni Nkuilolechesya yaakutenda
5|72|Pamasile paakufuulu awala waakutiji: “Chisimu Allah ni Masihi mwanache jwa Maryam.” Kutendaga Masihi jwatite: “E jenumanja wanache wa Israila! Mun'galagatilani Allah M'mbuje gwangu soni M'mbuje gwenu.” Chisimu jwaakum'bwanganya Allah (ni indu ine), nikuti Allah pamasile pankanyisye jwalakwejo kwinjila ku Mbepo, mwanti liuto lyakwe ni ku Moto, soni wandu walupuso ngasakola wakwakulupusya
5|73|Pamasile paakufuulu awala waakutiji: “Chisimu Allah ni jumpepe mwa (milungu) jitatu,” kutendaga pangali nnungu jwine ikaweje Nnungu Jumo. Nambo naga ngaakuleka yaakuwechetayo, chisimu wandu wakanile mwa wanganyao chiyapate ilagasyo yakupoteka nnope
5|74|Ana ngakutenda toba kwa Allah ni kum'bendaga chikululuko? Nambotu Allah ni Jwakululuka kusyene, Jwachanasa channope
5|75|Masihi (Isa) mwanache jwa Maryam nganawa jwinepe ikaweje Ntenga basi, pamasile papite paujo pakwe achimitenga (wane), nombenao mamagwe waliji wakuonaonape, wanawawilio waliji nkulya yakulya (mwaakulilaga jwalijose, ana Nnungu kuwa nkulya?) Nnole yatukuti pakusalichisya kukwao ma Aya, soni nnole yaakuti pakugalausyidwa (kuleka yakuona)
5|76|Jilani: “Ana nkuchigalagatila changanichikola (machili) gakumpela ilagasyo namuno chikamuchisyo kunneka Allah? Nambotu Allah nijwali Jwakupikanichisya, Jwakumanyilila nnope.”
5|77|Jilani: “E jenumanja achinsyene chitabu (Ayuda ni Akilisito)! Ngasinsumbaga mpika pa dini jenu (paakulupilila inepe) yangawaga yakuona, soni ngasinkuya isako yawandu wawamasile pawasokonechele kala, ni kwaasokonesya wajinji, niwasokonechele kuleka litala lyagoloka.”
5|78|Walwesedwe awala wawakanile mu wanache wa Israila ni lulimi lwa Daudi ni Isa mwanache jwa Maryam, yalakweyo ligongo lya kunyosya kwao, soni waliji ali nkusumba mpika
5|79|Nganawaga nkukanyana pa yakusakala yaaitesile, kaje kusakala nnope yawaliji nkutenda
5|80|Timwaone wajinji mwa jamanjao (Ayuda) ali nkusyowekana nao awala wakanile (makafili gacharabu, kuti awupute ngondo Usilamu), kaje kusakala nnope yaajilongochesye mitima jao! Mwanti Allah wakasilichile, soni mu ilagasyo tachiwa wandamo
5|81|Mwanti angawe ali nkunkulupilila Allah ni Ntume (Muhammadi ﷺ) kwisa soni yaitulusyidwe kukwakwe, nga nganiwatenda kuwa asyowe, nambo kuti wajinji mwa jamanjao wakunyosya
5|82|Chisimu chene timwasimane wandu wali wakupundanganya nnope utinda kwa wandu waakulupilile; ni Ayuda kwisa soni wakuwanganya (Allah ni isanamu), soni chisimu chene timwasimane wali wakuwandichila wao nnope ku chinonyelo chakwanonyela wandu wakulupilila; ni awala wakutiji: “Chisimu uwwe ni Akilisito.” Yalakweyo ligongo lyanti mwa wanganyao mwana achalijiganye ya dini kwisa soni wakun’jogopa Nnungu, soni nikuti wanganyao wangalikwesya
5|83|Soni pati apikene (Akilisitowo) yaitulusyidwe kwa Ntenga (Muhammadi ﷺ ), tin'gaone meso gao gali nkulakatisya misosi ligongo lya yakuona yaimanyi, achitiji: “Ambuje wetu! Tukulupilile. Basi tulembani pamo ni akuwichila umboni (yakuonayi).”
5|84|Ni (watite pakwajanga akwagamba ligongo lyakunda Usilamu): “Chantiuli tukankulupilila Allah ni yakuona yaituichilile, kutendaga tunankun’jembecheya M’mbuje gwetu kuti akatujinjisye (ku Mbepo) pamo ni wandu wambone?”
5|85|Basi ligongo lya yawawechete, Allah walipile Matimbe ga ku Mbepo gasikujilima cha pasi pakwe sulo, chakawe wandamo mwalakwemo, soni galakwego nimalipilo ga wakolosya
5|86|Nambo wandu waakufuulu ni kanila ma Aya Getu, wanganyao niwandu wa ku Moto Waukali
5|87|E jenumanja wankulupilile! Ngasinyyitenda kuwa haraam ichindu yambone yayitesile Allah kuwa halaal kukwenu, soni ngasinsumba mpika, chisimu Allah jwangaanonyela wakusumba mpika
5|88|Soni lyagani mu ichindu yampele Allah, yaili ya halaal nambo soni yambone, ni mun'jogopeje Allah Ajula jwankuwa wanganyammwe n'di nkunkulupilila
5|89|Allah ngasampa ilagasyo pakulumbila kwenu kwangali mate, nambo tachimpa ilagasyo pakulumbila kunnumbile mwakusimichisya, basi malipilo gakwe (naga m'bwesesye yannumbileyo), nikugalisya masikini likumi ni yakulya yachipiimo chakatikati chankuliichisya mawasa genu, kapena kwawecha, kapena gopola kapolo, nambo jwanganapata (yalakweyi), basi chatawe mowa gatatu. Galakwego ni malipilo ga kulumbila kwenu pati nnumbile (ni kuwesesya yannumbileyo), soni sungani kulumbila kwenu (nkawesesyaga-wesesyaga yannumbile kuti chintende), iyyoyopeyo niyaakuti Allah pakusalichisya kukwenu ma Aya Gakwe kuti m'be wakutogolela
5|90|E jenumanja wankulupilile! Chisimu ukana, juga, isanamu kwisa soni isango (yosopeyi) iwele usakwa, (ili) mmasengo ga Shetani, basi liwambasyani kuti m'be wakupunda
5|91|Chisimu Shetani akusaka kutandisya chilikati chenu utinda ni uwengani kupitila mu ukana ni juga, ni kuti ansiwilile kunkumbuchila Allah ni kuswali, ana jenumanja n'di wakuleka
5|92|Soni mumpikanilani Allah ni mumpikanile Ntenga ﷺ, ni kalamukani (panganyosya malamusi), nambo naga nkugalauka (kuleka yele), basi manyililani yanti masengo ga Ntenga Jwetu ni kulungusya (utenga) mwakupikanika
5|93|Pangali ulemwa kwa awala waakulupilile ni kutendaga yambone pa yawalile (kala nkaniyikanyisyidwe) naga ali ni woga (wa kuiwambala yakanyisyidwayo) ni kulupilila (yalamulidwe) ni kutendaga yambone, soni nikwendelechela kuwa ni woga ni kulupilila kaneko ni kuwa ni woga ni kolosya, soni Allah akwanonyela wakolosya
5|94|E jenumanja wankulupilile! Allah tan'dinje mayeso ni sine mwa nyama sya m’maani sichigaichile makono genu ni mapanga genu (n'di nnuyiye ibada ya Hija kapena Umra) kuti Allah ammanyukule mundu jwaakun'jogopaga Jwalakwe mwangali kum'bona, sano juchasumbe mpika panyuma pa yele (yasalilidweyo ni kulupata), basi akwete kupata ilagasyo yakupoteka nnope
5|95|E jenumanja wankulupilile! Ngasim'bulaga nyama ja m’maani kutendaga n'di nnuyiye (ibada ya Hija kapena Umra), soni jwataiche mwakujiulaga mwa jenumanja melepe, basi malipilo (gakwe chigawe pakusikita) chakulandana ni chaulejecho mu nyama syakulanga, yampaka ajile pakulamula wakulungamika wawili mwa jenumanja, kuwa mbepesi jakupelechedwa kuLikaaba (pakwapeleganya nyamajo wakulaga wakweleko), kapena malipilo ga yakulya yakwaaliisya masikini, kapena kutawa mwakulandana ni yakulyayo, kuti apasye makungu ga itendo yakwe, Allah ayisiimaasiisye yayapite kala, nambo jwataujauje soni, basi Allah tam'buchisye mbusyo syakupoteka syakuuma Kukwakwe, soni Allah ni Jwamachili gakupunda, Nkuusya mbusyo syakupoteka kusyene
5|96|Gawele gaakundisyidwa kukwenu maani ga m'mbwani ni yakulya yakwe (yaisimanikwe m'mbwanimo ili iwile isyenepe ni ili ya halali) jiwele posyo jenu kwisa soni wapaulendo, ni gakanyisyidwe kukwenu maani ga m’mikuli muchinnonjelele n'di muniya (ja Hija kapena Umra). Soni mun'jogopani Allah Ajula jwa chinchisonganganyisyidwa Kukwakwe
5|97|Allah alitesile Likaaba - Nyumba Jakuchimbichika - kuwa lyakwajimila wandu (kuti apatende ibada ya Hija ni kupata yakulajila yao ya duniya mwantunjelele), nimwesi wakuchimbichika (awutesile nombe kuwa wakwajimila wandu pangaputigwa ngondo mwalakwemo), kwisa soni inyama yambepesi (ja ku Maaka), ni makosa (gaikuwechedwaga, ayitesile yosopeyo kuwa yakwajimila wandu waijigele kuti akatendedwa uwwanga), yalakweyi (ayitesile) kuti mmanyilile yanti Allah akwimanya yaili kumawunde ni yaili petaka, ni kuti soni Allah chindu chilichose awele Jwachimanya chenene
5|98|Manyililani yanti Allah ni Jwaukali pakupeleka ipotesi, ni kuti soni Allah ni Jwakululuka kusyene, Jwachanasa channope
5|99|Pangali masengo gane kwa Ntenga ﷺ ikaweje kulungusya utenga, soni Allah akwimanya yankulosya palangulangu ni yankusisa
5|100|Jilani: “Yakusakala ni yambone ngawa nkulandana, namuno kuli kunsangalesye kutupa kwa yakusakalayo (nkapendechela ku yalakweyo).” Basi mun'jogopani Allah, E jenumanja wankwete lunda! Kuti m'be wakupunda
5|101|E jenumanja wankulupilile! Ngasim'buusyaga indu yanti ili ilosyedwe kukwenu mpaka insakalile, soni naga nyyiwusyeje ndema jakutulusyidwa Qur’an chiyilosyedwe kukwenu. Allah ayisiimaasiisye yeleyo (yakuwuusyawuusya yenuyo ni ngasim'bujauja soni), soni Allah ni Jwakululuka kusyene, Jwakutulala nnope ntima
5|102|Chisimu wawuusiisye yalakweyo wandu wawaliji paujo penu, kaneko ligongo lya yalakweyo wasyuchile kuwa wakanila
5|103|Allah nganawika (mpingu uliose) pa nyama jakuwilanjikwa Bahiira, kapena Saaiba. kapena Waswiila, kapena Haamu, (aji ni mitundu ja ngamiya syawaliji wandu nkuchimbichisya nasyo isanamu kala Usilamu nkaniuyiche), nambo wandu waakanile akunsepela Allah unami, soni wajinji mwa jamanjao wangali umanyilisi
5|104|Soni naga ili iwechetedwe kukwao (yanti): “Ikaani ku yaatulwisye Allah ni (m'biche soni) kwa Ntenga ﷺ.” Akutiji: “Ikutukwanila yatwasimene nayo achatati wetu.” Ana nantimuno kuti achatati wawowo nganamanyililaga chilichose soni nganawa wakongoka (chiwakuyejepe)
5|105|E jenumanja wankulupilile! Likolosyani mitima jenu. Wandu wasokonechele nganawa ampele ilagasyo naga n'di n'jongweche, kwa Allah ni kwakuwujila kwenu wanaose, basi ni tachintagulila ichindu yamwaliji nkupanganya
5|106|E jenumanja wankulupilile! Wikani mboni chilikati chenu ndema jakum’bichilila jumo jwenu chiwa ni akusaka kuleka wasiya, (siwe mboni) siwili syakulungamika mwa jenumanja (Asilamu syakusilechela wasiyao), kapena sinepe siwili syanganisiwa mwa jenumanja (Asilamu) naga n'jesilejesile pa chilambo ni chimpatile chipato cha chiwa (Asilamu achin'jenu ali kwanaula). Naga n'di nkaichile (yasikuwecheta mboni siwilisyo), sijimikani panyuma pa swala, basi ni silumbile kwa Allah (pakuwecheta kuti): “Ngatukusumanya kulumbilaku ni chindu chilichose (cha duniya kuti tulumbile yaunami tupate chakupata), naatamuno chili chakunkamuchisya jwapaulongo (petu), soni ngatukusisa umboni wa Allah (waatulamwile kuti tupeleche), uwwetu (kwisa mwakusisa umboni), nikuti pajele ndemajo chituwe mu wandu wakulemwa.”
5|107|Nambo naga ili iwonechele yanti (mboni) siwilisila siwajilwe kupata sambi (pakupeleka umboni waunami kapena kusisa kachindu ka mu wasiyao), basi mmalo mwakwe chajime wane wawili mwa wandu wachikwawandika (chipanjecho wali achalongo achin’jakwe nkuwa), waukwagunda nnope (wasiyao), basi ni chalumbile kwa Allah (pakusikanila mboni siwili sila kuti): “Chisimu umboni wetu uwele wakuona nnope kulekangana ni umboni wao, soni nganitusumba mpika (pakwasepela unami wanawawiliwa), uwwetu (kwisa mwakusumba mpika), nikuti pajele ndemajo chituwe mu wandu walupuso.”
5|108|Chele (chilamusichi) chiwele chakuwandichila (kusitendekasya mboni) kuti siyiche nao umboni mwaukusosekwela, kapena kuti sijogope yanti kutakwika mwakupelechedwe kulumbila (kwine) panyuma pa kulumbila kwao (ni kwaluka), soni mun'jogopani Allah ni kupikanila (malamusi), soni Allah jwangaajongola wandu wakunyosya
5|109|Pa lisiku lyatachisonganganya Allah achimitenga nikwausya kuti: “Ana mwajanjidwe ichichi?” Wanganyao tachiti: “Uwe wangali umanyilisi, chisimu Mmwejo ni Wakumanyilila nnope yakusisika.”
5|110|(Kumbuchilani) katema katachiwecheta Allah (lisiku lya Kiyama kunsalila Isa) kuti: “E mmwe Isa mwanache jwa Maryam! Kumbuchilani chindimba Changu chachaliji kukwenu ni kwa mama wenu, ndema janan'dimbangenye ni Nsimu Weswela (Jibulilu), mwanti mwawechete ni wandu n'di nnuuli kwisa soni n'di nkusile, ni ndema janan'jiganyisye kulemba, lunda lwakusokoka, kwisa soni Taurat ni Injil, ni ndema jamwaliji nkugumba kutyochela mwilongo chitusitusi cha chijuni mu lisosa Lyangu, ni kuchipepelela basi ni kusyuka chijuni chisyesyene mu lisosa Lyangu, ni mwaliji nkwaaposya wangalola kwachipago kwisa soni wachinawa mu lisosa Lyangu, ni ndema jamwaliji nkwakoposya wawe (m’malembe nikuwa wawumi) mu lisosa Lyangu, ni ndema janaasiwilile wanache wa Israila kukwenu (katema kawakamulene yakum'bulaga) pandema jamwaichilile ni ilosyo yakuonechela, basi awala wawakanile mwa jamanjao watite: ‘Ayitu nganiyiwa inepe ikaweje usawi wakuonechela.”
5|111|(Kumbuchilani) soni katema kanajuwulile wakulijiganya (wa Isa) yanti: “Mungulupililani Une ni Ntenga Jwangu (Isa).” Wanganyao watite: “Tukulupilile, soni wichilani umboni kuti chisimu uwwe tuli Asilamu.”
5|112|(Kumbuchilani) katema kawawechete wakulijiganya (wa Isa kuti): “E mmwe Isa mwanache jwa Maryam! Ana Ambuje wenu mpaka apakombole kututuluchisya tebulo jejale yakulya kuumila kwinani?” (Isa) jwatite: “Mun'jogopani Allah naga n'di wakulupilila (kusyene).”
5|113|Wanganyao watite: “Tukusaka kuti tulye yalakweyo ni jitulalile mitima jetu, soni tumanyilile yanti chisimu ntusaaliile yakuona, soni kuti tuwe mu wakutendela umboni pa yalakweyo.”
5|114|Isa mwanache jwa Maryam jwatite: “E Allah Ambuje wetu! Tutuluchisyani tebulo jejale (yakulya) kuumila kwinani kuti jiwe yidi (pwando) kukwetu ja wandanda wetu ni wambesi wetu, soni (kuti chiwe) chisimosimo chakutyochela Kukwenu, ni tupani soni lisiki, soni Mmwejo ni Wambone nnope mwa akupeleka lisiki.”
5|115|Allah jwatite: “Chisimu Une tinajitulusye kukwenu, nambo jwachakane panyuma pakwe mwa jenumanja, basitu Une chinallagasye ni ilagasyo ya nganinallagasyeje nayo jwalijose mu iwumbe yosope.”
5|116|Soni (kumbuchilani) katema katachiwecheta Allah (lisiku lya Kiyama pa kum’buusya Isa) kuti: “E mmwe Isa mwanache jwa Maryam! Ana mmwe mwasalile wandu yanti: ‘Mundendani une ni mama wangu kuwa milungu jiwili mmalo mwa Allah?” Jwalakwe tachiti: “Kuswejela ni Kwenu! Nganiyiwa yakundisidwa kukwangu kuti mbechete yanganiyiwajilwa kukwangu, ingawe naiche mwakuwecheta yalakweyo, basi chisimu nkayimanyi. Nkumanyilila yaili mu ntima mwangu, nambo une ngangumanyilila yaili mu ntima Mwenu, chisimu Mmwejo ni Wakumanyilila nnope yakusisika.”
5|117|“Nganimbecheta kukwao ikaweje yamwanamwile yanti: ‘Mun'galagatileje Allah, M’mbuje gwangu soni M'mbuje gwenu.’ Soni naliji mboni pa wanganyao pa ndema janalonjele chilikati chao. Nambo katema kamwanjigele, Mmwejo ni wamwaliji wakwalolela wanganyao, soni Mmwe pa chindu chilichose m'bele Mboni.”
5|118|“Naga nkwapa ilagasyo, basi chisimu wanganyao achikapolo Wenu, soni naga nkwakululuchila, basi nikuti chisimu Mmwejo ni Wamachili gakupunda, Walunda lwakusokoka.”
5|119|Allah tachiti: “Ali ni lisiku lyakwakamuchisya wakuwecheta yakuona ukuona wao, akwete kupata wanganyao Matimbe ga ku Mbepo gasikujilima cha pasi pakwe sulo, chawe wandamo mwalakwemo kwa yaka ni yaka. Allah tiwanonyele (pakwapochela masengo gao gambone), nombe nao chanonyelwe Najo (pa malipilo gachijwaape). Kwalakweko ni kupunda kwekulungwa nnope.”
5|120|Allah ni Nsyene uchimwene wa kumawunde ni petaka ni yaili mwalakwemo, soni Jwalakwe pa chindu chilichose awele Jwakombola
6|1|Lumbili losope lwene alapikwe Allah, Ajula jwagumbile mawunde ni mataka ni awisile chipi ni lilanguka, yeti kaneka awala wakanile, ni akuwika chakulandanyichisya (ni Jwalakwe pakuchigalagatila)
6|2|Jwalakwe ni Ajula jwawan'gumbile wanganyammwe kuumila mwilongo, kaneka ni jwawisile ndawi (jakuwila) ni ndawi jekolanjidwe Kukwakwe (jakwimuchila m’malembe), yeti jenumanja ni nkukaichilape (yakwimukayo)
6|3|Soni Jwalakwe ni Allah (Jwakuwajilwa galagatilwa) kumawunde ni petaka, jukumanyilila asili syenu ni yakunyanyika yenu, ni jukumanyilila soni yankupanganya
6|4|Soni changaaichilila wanganyao chilosyo chilichose mu ilosyo ya M’mbuje gwao, ikaweje akasawaga ali nkuchitundumalila
6|5|Basi pamasile paayikaaniile yakuona ndema ja yaichilile, nambo chisyaichilile sampano abali sya ayila (ipotesi) yaawele ali nkuitendela chipongwe
6|6|Ana ngakuiona yanti jilingwa mwa mikutula jatwajijonasile paujo pao, twalimbangenye wanganyao pa chilambo yanganitujila pakun'dimbanganya wanganyammwe, ni twatuluchisye wula jejinji, ni twasitesile sulo kuwa syakujilima cha pasi pao, nambo twajonasilepe ligongo lya sambi syao, ni twagumbile panyuma pao mikutula jine
6|7|Soni namuno ingawe kuti twantuluchisye (mmwe Muhammadi ﷺ) chitabu (chelembedwe) nchikalakala nikuchikwaya wanganyao ni makono gao, chisimu awala wakanile angatite: “Ayitu nganiiwa inepe ikaweje usawi wakuonechela.”
6|8|Soni wanganyao akasatiji: “Uli ngantuluchisya jwalakweju lilaika (kuti lintendeleje umboni ya utume wakwe)?” Sano ingawe twatulwisye lilaika (wanyao ni kanilape), chisimu chilamusi (chakonasika kwao) chingapitisyidwe (mwanakamo), soni nga nganapedwa lipesa (lyakutendela toba)
6|9|Soni tungantende kuwa lilaika (jwalakwejo) chisimu tungalitesile kuwa mpela mundu (kuti akombolecheje kuliona ni kuwecheta nalyo), soni (tungalitende kuwa mpela mundu) chisimu tungapupuligenye wanganyao (mwanti angapelaga mundu n'jao ni nga nganalikundape) yaakuti pakulipupuliganya (achimisyene pangakunda utume wa Muhammadi ﷺ ni kuwecheta kwao kwanti: “Aju ngati mundu mpela uwwewe ni tunkunde?”)
6|10|Soni chisimu chene achimitenga (wajinji) watendedwe chipongwe paujo penu (mmwe Muhammadi ﷺ nkanim’biche), nambo (mbesi jakwe) awala wawaliji nkutenda chipongwe mwa jamanjao (achimakafiliwo), yasyungwile (ipato) yawaliji nkuitendela chipongweyo
6|11|Jilani: “Jendagani pa chilambo ni mpiteje nchilola mujawelele mbesi ja akukanila.”
6|12|Jilani (mwakwawusya): “Ana yacheni yaili kumawunde ni petaka?” Jilani (naga ngakwanga): “Ya Allah.” Alichisisye Nsyene (kutenda) chanasa. Tachinsonganganya kusyene pa lisiku lya Kiyama lyangali kaichila ya lyalakwelyo. Awala waalipelelwekasisye achimisyene, basi nganawa akulupilile (ya Kiyamayo)
6|13|Soni iwele Yakwe Jwalakwejo (Allah) yaikusimanikwa nchilo ni muusi, soni Jwalakwe ni Jwakupikanichisya, Jwakumanyilila nnope
6|14|Jilani: “Ana nantende kuwa kaligoselo jwangawaga Allah Nkugumba mawunde ni mataka? Soni Jwalakwe ni jwaakuliisya nambo jwangaliisyidwa.” Jilani: “Chisimu une namulidwe yakuti mbe jwandanda mwa waalipeleeche (pakukunda Usilamu).” Soni (salilidwe yanti): “Nkasim'ba ata panandi mwa akuwanganya (Allah ni isanamu).”
6|15|Jilani: “Chisimu une ngogopa ilagasyo ya Lisiku Lyekulungwa naga naanyosye Ambuje wangu (Allah).”
6|16|Jwatakantyochesye (ilagasyo) lyele lisikulyo, basi (chakawe kuti) pamasile pantendele chanasa, soni kwalakweko ni kupunda kwakuonechela
6|17|Soni naga Allah ali ankwayikasisye masausyo, basi pangali wagatyosya ikaweje Jwalakwe, soni naga ali ankwayikasisye yambone, basi Jwalakwe pa chindu chilichose awele Jwakombola
6|18|Soni Jwalakwe ni Jwakupunda ni kutawala pa iwumbe Yakwe, soni Jwalakwe ni Jwalunda lwakusokoka, Jwaasimanya abali syosope
6|19|Jilani (pakwawusya): “Ana chinduchi chachili chekulungwa nnope umboni wakwe?” Jilani (naga ngakwanga): “Allah. (Jwalakwe ni) Mboni chilikati changu ni jenumanja. Soni aji Qur’an jijuwulidwe kukwangu kuti nantetele najo ni jwalijose jwajim’biiche. Ana jenumanja nkuwichila umboni wanti pana milungu jine kupwatika pa Allah?” Jilani: “Une ni nganguwichila umboni.” Jilani: “Chisimu Jwalakwe ni Nnungu Jumpepe, soni chisimu une ndalikangene ni yankum'bwanganya nayo.”
6|20|Awala watwapele chitabu (Ayuda ni Akilisito), akummanyilila (Muhammadi ﷺ chenene) yaakuti pakwamanyilila wanache wao. Awala walipelelwekasisye achimisyene, basi nganawa akulupilile
6|21|Ana nduni jwali jwalupuso nnope kumpunda mundu jwansepele Allah unami kapena kanila ma Aya Gakwe? Chisimu walupuso ngawa nkupunda
6|22|Ni (mwakumbusyani) lisiku lituchasonganganya wanaose, kaneka ni tuchiti kwa awala wawaliji nkuwanganya (Allah ni isanamu): “Ali kwapi akwawanganya wenuwala wamwaliji nkulitwanjila (kuti wakamusyangana najo Allah)?”
6|23|Ni ngasikuwa kuliwalanga kwao ikaweje tachiti: “Tukunnumbila Allah M'mbuje gwetu! Nganituwatu uwwe akuwanganya (Allah ni isanamu).”
6|24|Nnole! Yatachiti pakulilambusya achimisyene! Soni (isanamu) yawaliji nkuisepelela (kuti chiyichajokola kwa Allah) ichasokonechela
6|25|Soni mwa wanganyao mwana waakumpikanilaga (nchisoomaga Qur’an), nambo tuwisile isiwilo pachanya pa mitima jao kuti akaimanyilila (yankusoomayo ligongo lya sambi syao), ni m’mawiwi mwao mwana usiiwa, soni namuno achione chilosyo chilichose nganawa achikulupilile, kwikanila ndema janti ali am'bichilile kukangana namwe, awala wakanile akasatiji: “Nganijiwatu jalakwe (Qur’aniji) ikaweje adisiadisi sya wandu wakala.”
6|26|Soni wanganyao akwakanya (wane) yalakweyi (yakunkuya Muhammadi ﷺ ni Qur’an), nombe nao (achimisyene) akuliwambasya ku yalakweyo, ni ngakwajonanga (waliose) ikaweje achimisyene, ni ngakulimanyilila
6|27|Soni nkaione pa ndema jatachajimika ku Moto! (Nkakuweni kuyumbayumba kwao). Basi tachiti: “Ha! Nabolaga uwwe akatuwuchisye (ku duniya), nga nganituja kanila soni ilosyo ya M’mbuje gwetu, soni tungajile kuwa mu wakulupilila.”
6|28|(Ngwamba)! Nambo kuti iwonechele palangulangu kukwao yawaliji nkusisa kala. Soni ingawe wawuchisye (ku duniya), chisimu angawujawije kutenda yawakanyisyidwe, soni chisimu wanganyao waunami kusyene
6|29|Soni akutiji: “Pangali (umi) wine ikaweje umi wetu wa duniya pewu, soni nganituwatu uwwe wakwimusyidwa (m’malembe).”
6|30|Soni nkaione pa ndema jachakajimichidwe (pameso) pa M’mbuje gwao! (Nkajile kuiona yakogoya kusyene). Jwalakwe takajile (pakwawusya): “Ana ayi (yakwimusyidwa ni kuwalanjidwayi) nganiiwa yakuona?” Wanganyao takajile (pakwanga): “Yakuonaonape, tukunnumbila M’mbuje gwetu.” Jwalakwe takajile: “Basi pasyani ilagasyo ligongo lya ayila yamwaliji nkuikanila.”
6|31|Pamasile paapelelwe awala waawele nkukanila ya kusimangana ni Allah, mpaka Kiyama jili jaichilile mwa chisupuchisya chachitiji: “E Masausyo getuwe! Ligongo lya ayila yatwailechelele pa duniya,” soni wanganyao chakawelechele misigo jao (jasambi) ku migongo kwao, kaje kusakala nnope yachakawelechele yakwe
6|32|Ni nganiuwa umi wa duniya ikaweje masanje ni chanache, nambo Nyumba Jambesi ni jambone nnope kwa awala waakun'jogopa (Allah), ana jenumanja wangali lunda
6|33|Tukumanyilila kusyene yanti chisimu ikun'dandaulikasya yaakuwecheta, chisimutu wanganyao ngaakunkanila mmwejo (Muhammadi ﷺ), nambo walupuso akuwa nkugakanila ma Aya ga Allah
6|34|Soni pamasile pawakanilidwe achimitenga paujo penu, basi ni wapilile pa yawakanilidweyo, soni wasausyidwe mpaka chaichilile chikulupusyo Chetu, pangali jwagalausya malowe ga Allah, soni pamasile pa sim'bichilile abali sya achimitenga
6|35|Sano naga kutundumala kwao (kwakuntundumalila mmwe Muhammadi ﷺ ni yam'biche nayo) kukunkulila (mwanti ngawa nkombola kupilila), basi naga n'di wakombola kusosa lisomwa (lyakwinjilila) mwitaka kapena makwelelo (gakwelela kwinani) ni kwaichilila nacho chisimosimo (basi tendani, nambo naga ngankombola pililani). Soni Allah angasache angasongangenye (wosope wene) pa chongoko, basi ngasim'ba ata panandi mwa wandu ajinga
6|36|Chisimu waakwitikaga ni awala waakupikanagape, nambo wawe (achimakafili) Allah tachajimusya (m’malembe) kaneko Kukwakwe tachiuchisyidwa
6|37|Ni akutiji: “Ligongo chichi ngantuluchila jwalakweju chisimosimo kuumila kwa M'mbujegwe?” Jilani: “Chisimu Allah ali Jwakombola kutulusya chisimosimo, nambo kuti wajinji mwa jamanjao ngakumanyilila.”
6|38|Ni pangali chinyama chilichose (chachikwenda) petaka, namuno chijuni chachiguluka ni mapapiko gakwe ganagawili ikaweje jili mikutula (ja iwumbe) chisawu wanganyammwe, nganituleka (kuchisalichisya) chilichose m’Chitabu, kaneko kwa Ambuje wao chachisonganganyisyidwa
6|39|Sano awala waakukanila ma Aya Getu, ali wangapikana, wangawecheta soni ali m’chipi, jwansachile Allah (kuti asokonechele) akunnechelelaga kusokonechela, soni jwansachile (kuti ajongoche) akum'bikaga petala lyagoloka
6|40|Jilani: “Ana nkuyiona uli, naga ilagasyo ya Allah ili im'bichilile, kapena kum'bichilila Kiyama, ana mpaka mum'bilanje jwinepe jwangawaga Allah (kuti an'jokole), nam'baga jenumanja wakuonaonape?”
6|41|(Ngwamba)! Nambo kuti Jwelepejo nijwampaka mum'bilanje, basi ni mpaka antyochesye yampaka mum'bilanjile (kuti antyochesyeyo) naga ali asachile, soni ni mpaka nyyiliwalile yankuwa nkuiwanganya (ni Allah)
6|42|Soni chisimu chene twatumisye (achimitenga) ku mikutula ja paujo penu, basi ni twajikwembekenye (mikutulajo) ni ulanda kwisa soni makungu kuti jilinandiye
6|43|Nambi ligongo chichi nganalinandiyaga pandema ja yaichilile ipotesi Yetu? Nambo kuti mitima jao jaliji jejumu, soni shetani wasalalichisye yawaliji nkutenda
6|44|Sano katema kawaapwaanyiile ayila yawaliji nkukumbusyidwa, twaawugulile milango ja chindu chilichose (chambone chawachilajilaga), kwikanila ndema jawasangalele nayo ayila yawapedwile, twakwembekenye mwa chisupuchisya, basi papopo waliji wakata tama
6|45|Basi ni syakatidwe njiga sya awala wawatesile lupuso (pakuwa wosope wene), soni lumbili losope lwene alapikwe Allah M'mbuje jwa iumbe yosope
6|46|Jilani: “Ana nkuyiona uli, naga ali ajigele Allah kupikana kwenu ni kulola kwenu, ni kudinda (chidindo) m’mitima mwenu, ana nnunguchi jwangawaga Allah jwampaka am'buchisye yalakweyo?” Nnole yatukuti pakusalichisya nnope ma Aya, kaneka wanganyao ni akutundumala kusyene
6|47|Jilani: “Ana nkuiona uli, naga ilagasyo ya Allah ili im'bichilile mwa chisupuchisya (lwachilo) kapena mwakuonechela (musinapula), ana mpaka ajonasiche (wanepe) wangawaga wandu walupuso?”
6|48|Soni ngatukutumisyaga Achimitenga ikaweje kuti awe wakutagulila abali syakusengwasya ni wakutetela, nambo waakulupilile ni kwilanya (itendo yao), basi ngaaja kuwa ni woga soni ngaaja kuwa wakudandaula
6|49|Sano awala wakaaniile ma Aya Getu, tiyichakwaya ilagasyo ligongo lya kunyosya kwao
6|50|Jilani (mmwe Muhammadi ﷺ): “Une ngangunsalila yanti ngwete imatiilo ya Allah, soni nganguimanyilila yakusisika, soni ngangunsalila yanti une lilaika, ngangukuya ikaweje yaikujuwulidwa kukwangu.” Jilani: “Ana jwangalola mpaka alandane ni jwakulolaga? Nambi uli ngankuchetelela?”
6|51|Ni mwatetele najo (Qur’aniji) awala waakogopa yanti, chachisonganganyisyidwa kwa M’mbuje gwao (Allah) ali nganakola wakwagosa ata wakwajokola jwangawaga Jwalakwe, (mwatetelani) kuti awe ni woga (wakun'jogopa Allah)
6|52|Soni nkaawiinga awala waakum’bombaga M'mbuje gwao (Allah) kundawi ni kwigulo achisachililaga Ngope Jakwe, kuwalanjidwa kwao ngakukum’bandika ata panandi nombe soni kuwalanjidwa kwenu ngakukwawandika wanganyao ata panandi mwanti ni kwaawiinga, (naga nchaawingaga,) basi tim'be mu wakulitenda lupuso
6|53|Soni iyyoyopeyo ni yatutite pakwalinga mayeso wane mwa jamanjao (wali wakupata) kupitila mwa wane (wali wakulaga pakwajongola wakulagao wakupata nkanawe) kuti (wakupata) ajile: “Ana wanganyawa ni wawatendele Allah ukoto (pakwajongola) chilikati chetu (kutuleka uwwe? Nganijiwa dini jakuona, ngati nitukatandite kunda uwwe wanganyao nkanawe!)” Ana Allah nganawa Jwakwamanya chenene wakutogolela
6|54|Soni pati am'bichilile awala waakukulupilila ma Aya Getu, basi jilani: “Ntendele uwe kukwenu! M'mbuje gwenu alichisisye chanasa, kuti jwatesile mwa jenumanja chakusakala mwaujinga kaneka nikutenda toba panyuma pakwe, ni kwilanya (itendo yakwe), basi Jwalakwe (Allah) ni Jwakululuka kusyene, Jwachanasa channope.”
6|55|Soni iyyoyopeyo ni yatukuti pagopolanya ma Aya, soni kuti lionechele papaswela litala lya akulewa
6|56|Jilani: “Chisimu une nganyisyidwe kwaagalagatila awala wankwalumbanjila jwangawaga Allah.” Jilani: “Nganguya isako yenu, mwanti ngajile nguye ngaliji pamasile pasokonechele, soni nga nganimba mwa wakongoka.”
6|57|Jilani: “Chisimu une ndili pa chimanyilo chakumanyukuka chakuumila kwa Ambuje wangu (jajili Tauhidi), sano jenumanja ni nkuchikanila chalakwecho (pakunkana Allah), une nganingola yele (ipotesi) yankuichelenjelayo, pangali ulamusi ikaweje wa Allah pe, akusimbaga yakuona, soni Jwalakwe ni Jwambone nnope mwa akwilanya (magambo).”
6|58|Jilani: “Ingawe nakwete yele yankuichelenjelayo chisimu chilamusi (chakumpa ipotesi) chikapitisyidwe chilikati changu ni jenumanja (mwanakamo), sano Allah ni Nkwaamanya chenene wakulitenda lupuso.”
6|59|Soni Kukwakwe ni kugali makiyi ga yakusisika pangali waakugamanya ikaweje Jwalakwe, ni akuimanya yaili pankuli ni m'mbwani, soni ngalikwikaga mwakupakatika lisamba lililyose ikaweje akulimanyaga, kapena lusongolo lwalukuwa nchipi chetaka, kapena chachiwisi chilichose namuno chachijumu, ikaweje (yosope) ili m’chitabu chakusalichisya (chilichose Al-Lauh-Al-Mahfuz)
6|60|Soni Jwalakwe ni Ajula jwaakumpaga chiwa (chalugono) chilo, soni ni jukumanyililaga yampanganyisye muusi, kaneka ni akun'jimusyaga m’muusimo kuti jikwanile ndema jekolanjidwe (jakutamila ni umi), kaneka Kukwakwe ni kwakuujila kwenu, kaneko ni tachintagulila mu ichindu yamwaliji nkutenda
6|61|Soni Jwalakwe ni Jwakupunda ni kutawala pa iwumbe Yakwe, ni akuntumichisyaga wanganyammwe (Achimalaika) wakusunga (ni kulemba itendo yenu), kwikanila ndema ja kum'bichilila jumo jwenu chiwa Achimitenga Wetu (Achimalaika) akasantyosyaga umi, soni wanganyao wangakwanjila (masengo gao)
6|62|Kaneko taachiuchisyidwa kwa Allah Bwana jwao Jwakuona, manyililani yanti ulamusi ni Wakwe, soni Jwalakwe ni Jwachitema nnope (pakuwalanjila) mwa akuwalanjila (wosope)
6|63|Jilani: “Ana nduni jwaakun’jokolaga m’chipi (cha ipotesi) ya pankuli ni m'mbwani (pa ndema ja) nkum’bombaga mwakulinandiya ni mwakusongona (kuti): ‘Naga akutujokola mu yele (ipotesiyi) chisimu chituwe mu wakutogolela.”
6|64|Jilani: “Allah ni jwaakun’jokolaga mu yalakweyo ni m’matabu galigose, yeti kaneka jenumanja ni nkuwanganya (Allah ni isanamu!)”
6|65|Jilani: “Jwalakwe jukwete ukombosi wakuntumichisya wanganyammwe ilagasyo kuumila pachanya penu kapena pasi pa ngongolo syenu, kapena kum'bwatanganyawatanganya (nikuwa) mikutulamikutula (jakutindana nganisyo), ni kwapa kupasya wane mwa jenumanja njalale sya wane (uwwanga).” Nnole yatukuti pakusalichisya nnope ma Aya kuti wanganyao amanyilile
6|66|Sano wandu wenu (mmwe Muhammadi ﷺ) ajikaaniile jalakwe (Qur'aniji) kutendaga jili jakuonaonape. Jilani: “Une nganimba jwakunnolela (ni kusunga itendo yenu).”
6|67|Abali jilijose jikwete ndema jakwe jisyesyene (jakutendechela), ni tinchimanyilila
6|68|Soni pati mwaweni awala waakuweweta yakwayana ni ma Aya Getu (pagatenda chipongwe), basi mwawambalani mpaka ajinjile mu ngani jine. Sano naga shetani ali an'diwesye (ni gamba kulisisimuchila n'dinao), basi panyuma pakumbuchila, ngasintama nao wandu wakulitenda lupuso
6|69|Soni awala wali ni woga (wakun'jogopa Allah), ngakukwakwaya kuwalanjidwa kwao (walupusowo) ata panandi, nambo (masengo gao ni) kwakumbusya (walupusowo) kuti mwine chawe ni woga (wakun'jogopa Allah ni kuleka chipongwecho)
6|70|Soni mwalekani awala waajitesile dini jao kuwa masanje ni chanache, ni wanyenjile umi wa duniya. Nambo mwakumbusyani najo (Qur’aniji kuti akalamuche), utakuja kupelechedwa ntima (wa mundu jwalijose) ku chonasiko ligongo lya yawapanganyisye, uli nganiukola nkuugosa namuno nkuujokola jwangawaga Allah, soni nantimuno chiulinjilile kupeleka chaaliombolela chantundu uliose ngasichipocheledwa kuumila kukwakwe, wanganyao ni awala wapelechedwe ku chonasiko ligongo lya yawapanganyisye, akwete kupata yakumwa yamesi gamasemule kwisa soni ilagasyo yakupoteka nnope ligongo lya yaukafili yawaliji nkutenda
6|71|Jilani: “Ana tuilumbanjileje (inepe) yangawaga Allah ichindu yangawa nkutupa chikamuchisyo kapena masausyo, ni tuwuchisyidwe ku indende yetu (kuujila ku ukafili) panyuma pakutujongola Allah? (Tuwe) chisawu mundu jwasochelesyedwe ni mashetani pa chilambo nikuwa jwapupulipupuli? Ali akwete achimijakwe waakum'bilanjila ku chongoko (kuti): ‘Yikani kukwetu!’ (Nambo jwalakwe syantipe! Uwwe ngawa nkuwa mpela jwele.)” Jilani: “Chisimu chongolo cha Allah ni chachili chongolo chisyesyene, soni tulamuliidwe kuti tulipeleche kwa M'mbuje jwa iwumbe yosope.”
6|72|Soni (atuchisisye yanti): “Jimikani Swala mwakolosya ni kun'jogopaga Jwalakwe (Allah), soni Jwalakwe ni Ajula jwatinchisonganganyisyidwa Kukwakwe.”
6|73|Soni Jwalakwe ni Ajula jwaagumbile mawunde ni mataka mwakuonaonape, ni (jwagumbile soni) lisiku (lya Kiyama) lyatachiti (pakuchisalila chindu chilichose chachawile): “Syukani!” Basi ni chichisyuka. Malowe Gakwe nigagali gakuonaonape. Soni uchimwene uchiwa Wakwewakwepe lisiku lya lichigombedwa lipenga, Jwakumanyilila yakusisika ni yakuonechela, soni Jwalakwe ni Jwalunda lwakusokoka, Jwaasimanya abali syosope
6|74|Soni (kumbuchilani) katema kajwawechete Ibrahima kwasalila babagwe Azara (kuti): “Ana nkuitenda isanamu kuwa milungu? Chisimu une ngum'bona mmwejo ni wandu wenu kuti n'di nkupotela kwakuonechela.”
6|75|Soni iyyoyopeyo (yatwatite pakunnosya kupotela kwa babagwe), twannosisye Ibrahimajo uchimwene wa kumawunde ni petaka kuti juwe soni mu wakusimichisya (chikulupi chao)
6|76|Pandema jakwanswelele jwajiweni ndondwa, ni jwatite (melemelepe kusaka kwimusya lunda lwa makafili): “Aji (ndondwaji) ni m'mbuje gwangu.” Nambo ndema jajatiwile jwatite: “Jwanganonyelwa (milungu) jakutiwilaga.”
6|77|Pandema jajwauweni mwesi uchikopokaga jwatite: “Aju ni m'mbuje gwangu.” Nambo ndema jawatiwile jwatite: “Naga ngaakunjongola Ambuje wangu, chisimu timbe mu wandu wakupotela.”
6|78|Pandema jajwaliweni lyuwa lichikopokaga jwatite: “Aju ni m'mbuje gwangu, aju ni jwankulungwa kwannope.” Nambo ndema jalyakapile jwatite: “E wandu wangu! Chisimu une ndalikangene ni yankum'bwanganya nayo (Allah).”
6|79|“Chisimu une nunjiche ngope jangu kwa Ajula jwaagumbile mawunde ni mataka, ndili jwakongoka (pakulekangana nasyo dini syepombotale), soni une nganimba mwa akuwanganya (Allah ni isanamu).”
6|80|Niwatatawene najo wandu wakwe (pakun'jogoya kuti chatapane ligongo lyakulekangana ni isanamu). Jwalakwe jwatite: “Ana nkutatawana none pa ya Allah kutendaga pamasile paanjongwele? Soni nganimba naijogwepe yankum'bwanganya nayo (Allah), (ngawa nkuumbata chilichose) ikaweje Ambuje wangu ali asachile chinechakwe (kuti chimbate), Ambuje wangu atenjele pa umanyilisi wakuchimanya chilichose, ana ngankukumbuchila (yangun'jamukaga ni kwamuchika)?”
6|81|“Ana soni chinaijogope chantiuli yamum'bwanganyisye (nayo Allah), kutendaga jenumanja ngankogopa yanti mum'bwanganyisye Allah ni (isanamu) yanganantuluchisya nayo umboni (wakundisya kuigalagatila), ana ni nkutulachi pa jiwiliji (wangune kapena wajenumanja) wauli wakuwajilwa kuwa pa ntunjelele, naga n'di wakumanyilila?”
6|82|Awala waakulupilile ni nganawanganya chikulupi chao ni lupuso (lwagalagatila isanamu), wanganyao ni wachachipata ntunjelele soni ni wali wakongoka
6|83|Soni walakweo ni umboni Wetu watwampele Ibrahima wakwagomechela wandu wakwe, tukunnyakulilaga uchimbichimbi (wakwe) jwatunsachile, chisimu Ambuje wenu ni Walunda lwakusokoka, Wakumanyilila nnope
6|84|Ni twampele (Ibrahimajo mwanache jwakuwilanjikwa) Isihaka kwisa soni (chisukulu chakuwilanjikwa) Yaakubu, jwalijose mwa jamanjao twan'jongwele, nombe najo Nuhu twan'jongwele kala (Ibrahima nkanaiche), soni mu wanache wakwe (wa Nuhu twan'jongwele) Daudi, Sulaimana, Ayyubu, Yusufu, Musa ni Haruna, soni iyyoyopeyo niyatukutiji pakwalipila wakolosya
6|85|Kwisa soni Zakariya, Yahaya, Isa ni Iliyasa, jwalijose mwa jamanjao jwaliji mu wandu wambone
6|86|Kwisa soni Ismaila, Al-yasa‘a (Eliya), Yunusu ni Lutwi, soni jwalijose mwa jamanjao twanchimbichisye kupunda iwumbe yosope (yandawi jakwe)
6|87|Kwisa soni wane mwa achatati wao, wanache wao ni achalongo achimijao, soni twasagwile wanganyao ni kwajongolela kwitala lyagoloka
6|88|Chele ni chongolo cha Allah, akun’jongolaga nacho jwansachile mwa achikapolo Wakwe, nambo akam'bwanganye (Allah ni isanamu), ikajonasichile yawaliji nkutenda
6|89|Wanganyao ni awala watwapele chitabu, umanyilisi (wamalamusi ga dini) ni utume, nambo naga aga (makafiliga) gayikaane yalakweyi, basi pamasile patuiwiichiile wandu wanganawa ayikanile
6|90|Wanganyao ni awala wawajongwele Allah, sano kuyani chongoko chaocho. Jilani: “Une ngangun’juga malipilo pa aji (Qur'aniji), nganijiwa jalakweji ikaweje chikumbusyo ku iwumbe yosope.”
6|91|Soni (Ayuda) ngananchimbichisya Allah kunchimbichisya kusyesyene pandema jawatite: “Allah nganatulusyeje chilichose kwa mundu jwalijose.” Jilani: “Ana nduni juwatulwisye chitabu chawaiche nacho Musa chachaliji lilanguka ni chongolo kwa wandu? Chankuchitenda kuwa ikalakala (yalekane-lekane), nkuilosyaga (yansachile kuilosya), nambo yaijinji nkuisisaga (yaikutindana ni nganisyo syenu), soni ni n'jiganyisyidwe (ni aji Qur’aniji) yanganinyyimanyaga jenumanja namuno achatati wenu?” Jilani: “Allah (ni jwawatulwisye).” Kaneko mwalekani aching'andaga nkuweweta mwaomo
6|92|Sano aji (Qur’aniji), ni chitabu chatuchitulwisye chaupile chagombelechesya yaili paujo pakwe, soni kuti mwaatetele (wandu) wa pa chitepo cha misi (Maaka) ni wali mungulugulu mwakwe, sano awala waakukulupilila ya Akhera akuchikulupililaga chele (chitabuchi), soni wanyao akuwa nkwendelechela kusigosa Swala syao (pakusiswaliswali)
6|93|Ana nduni jwali jwalupuso nnope kumpunda mundu jwansepele Allah unami, kapena jwatite: “Gajuwulidwe kukwangu (malowe),” kutendaga nganigajuwulidwa kukwakwe (malowe) galigose! Ni mundu jwatite: “Chindulusye yakulandana ni yaatulwisye Allah!” Soni nkaione pa ndema janti wandu walupuso ali nkuputaputa kwa chiwa, ni Achimalaika ali ajongwele makono gao (pakwanyekula, achitiji): “Likoposyani mitima jenu! Lelo chillipidwe ilagasyo yakunyosyeka ligongo lya yamwaliji nkum'bechetela Allah yangawa yakuona, soni ni mwaliji nkulikwesya pakuleka ma Aya Gakwe (nkaiweni yakogoya kusyene).”
6|94|Soni (pa Kiyama takasalile kuti): “Pamasile pantuichilile jikajika mpela yatwatite pakun'gumba pandanda, soni ni iyyilesile munyuma mwenu yosope yatwampele, ni ngatukwaona nomwe akun'jokola wenu wamwaliji nkulitwanjila kuti wanganyao ni akuwanganya wenu (ni Allah). Chisimu (nkamulano) chilikati chenu (ni wanganyao) pamasile paukatiche, soni insokonechele yamwaliji nkulitwanjila (kuti nombe nayo milungu).”
6|95|Chisimu Allah ni Nkuganga lusongolo ni lupele (kuti lumele), akasakoposyaga chawumi kutyochela mu chachiwe, soni ni Nkukoposya chachiwe kutyochela mu chawumi, Jwalakwejo ni Allah, nambi nkugalausyidwa chinauli (kuleka yakuona)
6|96|(Jwalakwe ni) Nkutaatanukula lipananga lya kumasikusiku, ni achitesile chilo kuwa chakupumula, nombe nalyo lyuwa ni mwesi kuwa yakuwalanjila (mowa ni yaka), walakweo ni mpango wa (Allah) Jwamachili gakupunda, Jwakumanyilila nnope
6|97|Soni Jwalakwe ni Ajula jwam'bichile ndondwa kuti n'jongoche nasyo m’chipi chapankuuli ni m'mbwani (pakulungama ku upande wankuja). Pamasile patugopolenye ma Aya kwa wandu wakumanyilila
6|98|Soni Jwalakwe ni Ajula juwan'gumbile kuumila mwa mundu jumo (Adamu), mwanti (kukwenu) kwana liwuto lyakutamilichika (papali pa duniya kapena m’chitumbo cha mama), kwisa soni liwuto lyakusunjila (mwamuli m’malembe kapena mu n'gongo mwa baba), pamasile patugopolenye ma Aya kwa wandu wakumanyilila
6|99|Soni Jwalakwe ni Ajula jwaatulwisye mesi (ga wula) kuumila kwinani, basi ni galakwego tukopwesye mmela wa chilichose, basi mu walakweo tukopwesye ikole ni mipesi jakubiliwita, tukoposyaga mwalakwemo songolo syakupambikana mwakutitigana, nombe mu itela ya tende kuumila mu itungatunga yakwe (mukasakopoka) mikonga jagoyika (ni isogosi), soni (ni mesigo tumesisye) migunda ja zabibu, nzaituni ni makomamanga, yakulandana (masamba) nambo yakulekangana (isogosi ni kanonye kakwe), ilolani isogosi yakwe ndema jaikusogola kwisa soni kajiule kakwe. Chisimu mu yalakweyo mwana imanyilo kwa wandu waakukulupilila
6|100|Yeti ni am'biichiile Allah achimijakwe wachijini kutendaga Jwalakwe ni juwagagumbile (majinigo), soni ni ansepele (yanti akwete) wanache wachilume ni wachikongwe mwangali umanyilisi, kuswejela ni Kwakwe soni ali kwanaula ni yaakusimba (wanganyao)
6|101|(Jwalakwe ni) Nkugumba mawunde ni mataka, chantiuli chakole mwanache kutendaga jwangali wankwakwe? Soni ni juwagumbile chilichose, mwanti Jwalakwe chindu chilichose awele Jwakuchimanya chenene
6|102|Jwalakwejotu ni Allah M'mbuje gwenu, pangali nnungu jwine (jwakuwajilwa kun'galagatila) ikaweje Jwelepejo, Nkugumba chilichose, basi mun'galagatilani, soni Jwalakwe pa chindu chilichose awele Nkuchengeta
6|103|Meso nganigawa gam'biiche (kuti gam'bone) nambo Jwalakwe ni jwaakugayichilaga meso (pakugaona), soni Jwalakwe ni Jwakumanyilila yakunyilila nnope, Jwaasimanya abali syosope
6|104|(Jilani mmwe Muhammadi ﷺ): “Pamasile pagam'bichilile maumboni gakuloleka kutyochela kwa M'mbuje gwenu, sano jwakulola (maumbonigo ni kugakulupilila), basi uli kukwakwe (ukoto wakwe), nambo jwachatende ngalola, basi ni yakwe (ipotesi), soni une (Ntume) nganimba nkunnolela jwenu.”
6|105|Soni iyyoyopeyo ni yatukuti pakusalichisya nnope ma Aya, mwanti (achimakafili) chajileje: “Ntekusooma (mu itabu yaakala ni ntunjile Qur’aniji kuumila mwalakwemo),” soni tukuti tujisalichisye kwa wandu wakumanyilila
6|106|Kuyani yaijuwulidwe kukwenu kuumila kwa Ambuje wenu, pangali nnungu jwine (jwakuwajilwa kun'galagatila) ikaweje Jwelepejo, soni mwawambalani akuwanganya (Allah ni isanamu)
6|107|Soni Allah angasache nga nganawwanganya wanganyao (Allah ni isanamu), soni nganitum'bika (mmwe Muhammadi ﷺ) kuwa nkwalolela jwao, soni mmwe nganim'ba nkwachengeta jwao
6|108|Soni ngasimwatukana awala waakuilumbanjila inepe yangawaga Allah, kogopela kuti atakwika mwantukene Allah mwaumagongo mwangali umanyilisi, iyyoyopeyo tugasalalisye ku nkutula uliose masengo gakwe, kaneka kwa M'mbuje gwao ni kwakuujila kwao, basi ni tachatagulila yawaliji nkutenda
6|109|Soni (achimakafili) waaluumbiile mwa Allah kulumbila kwao kwamachili kuti: Kwika mwakwaichilila chisimosimo mpaka achikulupilile kusyene. Jilani: “Chisimu isimosimo ili kwa Allah, ana ni chichi champaka chimmanyisye (jenumanja Asilamu) yanti namuno chili chiyiche (chisimosimocho) nganawa akulupilile?”
6|110|Soni chitugalausye mitima jao ni meso gao (mwanti ngaakombola kuchikulupilila chakuona namuno ali achiweni), mpela yawatite pangachikulupilila pandanda, soni ni chitwaleche nkusokonechela mwaomo achiyumbagayumbaga
6|111|Soni namuno (achimakafilio) tungaatuluchisye Malaika (kwisa kuwichila umboni yautume wenu), nombe wawe nikwawechetekasya (pakwagumbalichisya umboni), ni kwasonganganyichisya chindu chilichose pameso pao, nganganawa wanti nikulupilila ikaweje Allah ali asachile, nambo kuti wajinji mwa wanganyao ali muujinga
6|112|Soni iyyoyopeyo tum'biichiile Ntume jwalijose amagongo (gagali) mashetani gachiwandu ni gachijini, akasamanyisyanaga wane ni wane malowe gepete pakusaka kunyenga, nambo Ambuje wenu angasache nganganaitenda yalakweyo wanganyao, basi mwalekani ni yaakuwa nkusepelela (yaoyo)
6|113|Soni kuti jipendechele ku gele (malowe gaunamigo) mitima ja awala wangakukulupililaga ya Akhera ni kuti soni aganonyele (malowego), soni ni kuti apitilisye kupanganya (yasambi) yaakuwa nkupanganya
6|114|(Jilani Mmwe Muhammadi ﷺ): “Ana sosesose jwine nkwilanya jwangawaga Allah, kutendaga Jwalakwe ni Ajula jwaantuluchisye chitabu (cha Qur’an) chegopolanye mwakusalichisya?” Soni awala watwapele chitabu (cha Taurat ni Injil), akumanyililaga yanti jalakwe (Qur’aniji) jitulusyidwe kutyochela kwa Ambuje wenu mwakuonaonape, basi ngasim'ba ata panandi mwa wakaichila
6|115|Soni malowe ga Ambuje wenu gakwaniile pakuona ni pagoloka, pangali nkupitikusya malowe Gakwe, soni Jwalakwe ni Jwakupikanichisya, Jwakumanyilila nnope
6|116|Soni naga nkwaapikanila wajinji wali pachilambo, chansokonesye pakuntalichisya kwitala lya Allah, pangali yaakukuya ikaweje liganichisyape, soni pangali yaakutenda ikaweje unami basi
6|117|Chisimu Ambuje wenu ni waakummanyilila chenene jwaasokonechele kuleka litala Lyakwe, soni Jwalakwe ni jwaakwamanyilila chenene wakongoka
6|118|Basi lyagani (nyama) jajikolanjiliidwe lina lya Allah (pa kujisikita), nam'baga jenumanja wakulupilila ma Aya Gakwe
6|119|Soni ana chichi chachinnechele kulya (nyama) jajikolanjiliidwe lina lya Allah (pa kujisikita), kutendaga pamasile pantagulile mwakalula (nyama) syaasitesile haraam kukwenu (kulya), ikaweje (syan'diile) mwakusingalilwa (ligongo lyasala)? Soni chisimu wajinji akuwa nkwasokonesya (wane) ni isako yao mwangali umanyilisi, chisimu Ambuje wenu ni waakwamanya chene wakusumba mpika
6|120|Soni lekani ilemwa yakuonechela ni yakusisika yakwe, chisimu awala waakupanganya ilemwa chachilipidwa pa yawaliji nkupanganya
6|121|Soni kasin'dya (nyama) janganijikolanjilidwa lina lya Allah (pa kujisikita), soni kutenda iyyo (yakulya chibuduyo) chisimu uwele ulemwa, soni chisimu mashetani (gachijini) gakwasongonelaga achimijao (wali mashetani gachiwandu) kuti akanganeje namwe (pangani jakusikita), nambo naga nkwajitika (yakulya chibudu) nikuti chim'be wakuwanganya (Allah ni indu ine)
6|122|Ana jwawaliji jwam'bwe (niujinga kwisa soni ukafili) basi Uwwe ni kunsyusya (pakumpa umanyilisi ni chikulupi) ni kum'bichila soni lilanguka (jajili Qur’an) ni kwendaga nalyo mwa wandu, mpaka alandane ni jwajili nyendele jakwe m’chipi (chaujinga) mwanti nganawa akopwechemo? Iyyoyopeyo isalalisyidwe kwa makafili yaawele ali nkupanganya
6|123|Soni iyyoyopeyo twaawisile m’musi uliose achinkulungwa mwa akusakasya wao kuti atendejemo malindi (gakwalekasya wandu kukuya Usilamu), ningaakwaatendela malindi (wanepe) ikaweje achimisyene ni ngaakulimanyilila
6|124|Soni pati chayichilile chisimosimo akasatiji: “Ngatukulupilila mpaka tupedwe chisawu yawapedwile Achimitenga wa Allah.” Allah ni jwaakumanyilila chenene pamalo paakuwika utenga Wakwe (kuti aju jwakuwajilwa kuwa ntenga, ngawa jwalijose). Sampano chiwapate awala waalewile nchesela wakuumila kwa Allah kwisa soni ilagasyo yaukali nnope ligongo lya malindi gawaliji nkutenda
6|125|Basi jwaakusaka Allah kuti an'jongole, akasansapangulilaga chidali chakwe ku Usilamu, sano jwaakusaka kunnechelela kusokonechela, akasachitenda chidali chakwe kuwa chakangani chaning'aning'a, gambakuwa mpela akulikanganichisya kwela kwinani. Iyyoyopeyo ni yaakutiji Allah pakuwika ilagasyo yakunyalaya kwa awala wangakukulupilila
6|126|Sano ali ni litala lya Ambuje wenu lyalili lyagoloka, pamasile patugopolenye ma Aya kwa wandu wakumbuchila
6|127|Akwete kupata wanganyao Nyumba Jantendele kwa Ambuje wao, soni Jwalakwe ni jutachiwa Nkwagosa jwao ligongo lya yawaliji nkupanganya
6|128|Soni (mwakumbusyani) lisiku lyatachasonganganya wanaose (nikwasalila yanti): “E jenumanja likuga lya achimajini! Chisimu mwatupiye achinawandu (wakwasochelesya).” Sano achimijao (majinio) mwa achinawandu chachiti: “Ambuje wetu! Twapatisyanaga ukoto sikati jetu, ni twaajiyiche ndema jetu ajila jamwatuwichile (jakuwila).” (Allah) tachiti: “Moto ni liwuto lyenu lyakutamilichika, chim'be wandamo mwalakwemo ikaweje mwachasachile Allah (kuti wandu wasambi nambo waliji ni chikulupi cha Tauhidi akopoche), chisimu Ambuje wenu ni Walunda lwakusokoka, Wakumanyilila nnope.”
6|129|Soni iyyoyopeyo niyatukutiji pa kwasyowekanya walupuso wane ni wane ligongo lya (sambi) syaawele ali nkupata
6|130|“E jenumanja makuga ga achimajini ni achinawandu! Ana nganam'bichilila achimitenga wakuumila mwa jenumanja, wawaliji nkunsimulila ma Aya Gangu ni kuntetelaga ya kusimangana nalyo lisiku lyenu lyeleli?” Wanganyao chachiti: “Tulitendele umboni twaachimisyewe.” Ni wanyenjile umi wa duniya, soni chachilitendela umboni achimisyene kuti wanganyao waliji makafili
6|131|Yalakweyi ni ligongo lyanti Ambuje wenu nganawa wajijonanga misi ligongo lya lupuso kutendaga achimisyene misijo akakumanyilila
6|132|Soni jwalijose akwete kupata uchimbichimbi kuumila mu yawapanganyisye, sanotu Ambuje wenu nganawa wanti ni ngaimanya yaakutenda wanganyao
6|133|Soni Ambuje wenu ni Wakupata kwejinji, Asyene chanasa. Naasakaga mpaka antyosye wanganyammwe (mwakunsabalisya), sano mmalo mwenu nikwawika waakwasaka kuwa wawinjila, mpela yatite pakun'gumba jenumanja kuumila mum'beleko wa wandu wane
6|134|Chisimu yankuwa nkupedwa chilanga chiyiyichepe basi, soni nganim'ba wanganyammwe wanti ni kuilepelekasya
6|135|Jilani (mmwe Muhammadir): “E wandu wangu! Kamulani masengo yatin'jile paakamula (ni ukombosi wenu wosope), une none ngukamula (mwangukamulila), basi tinchiyika kumanyilila kuti nduni jwachijiwa mbesi jakwe (jambone) pachilambo (chaduniya chino ni ku Akhera kwakwe). Chisimu chene walupuso ngawa nkupunda.”
6|136|Soni wanganyao am'bichile Allah liunjili lya mbeju ni ilango mu yawagumbile (Nsyene), ni akutiji: “Ayi ya Allah, - mukulitwanjila kwao - nambo ayi ya akwawanganya wetu (ni Allah yaili isanamu).” Sano yaili yaakwawanganya wao basi ngaikwikaga kwa Allah (pati ipelembele peunjili Lyakwe), nambo yaili ya Allah basi ikwikaga ku akwawanganya wao (pati ipelembele peunjili lyao), kaje kusakala nnope chiilanyo chao
6|137|Soni iyyoyopeyo ni yatite akwawanganya wao (ni Allah gagali mashetani) pakwasalalichisya wajinji mwa akuwanganya ya kuulaga wanache wao (pakogopa nchesela ni kulaga), kuti wajawusye kuchonasiko ni kwawatanganyichisya dini jao, soni Allah angasache nganganatenda wanganyao yalakweyo, basi mwalekani ni yaakuwa nkusepelela (yaoyo)
6|138|Soni akutiji: “Ayi ilangoyi ni asi mbejusi iwele yaakanyisyidwa, pangali watalye yalakweyi ikaweje watukwasaka,” – mukulitwanjila kwao. Soni ilango ine ikanyisyidwe migongo jakwe (kujikwela kapena kutwichilila misigo). Sano ilango ine ngaakukolangaga lina lya Allah pakuisikita, gamba kunsepela unami Jwalakwe. Chachalipila pa yawaliji nkusepelela
6|139|Ni akutiji soni: “Yaili mu ndumbo sya ayi ilangoyi iwele yaachalume wetupe basi, soni iwele haraam kwa achakongwe wetu.” Nambo naga kupagwa chili chachiwe, basi niakuwa wakamusyangana (kulya) chalakwecho (wanaose achalume ni achakongwe). Tachalipila (pakwapa ilagasyo) ligongo lya yakusimba yao (yaunami), chisimu Jwalakwe ni Jwalunda lwakusokoka, Jwakumanyilila nnope
6|140|Pamasile pawapelelwe awala wawawuleje wanache wao mwakuwawata mwangali umanyilisi, nikuitenda kuwa haraam ya wapele Allah, gamba kunsepela Allah unami, pamasile pawasokonechele soni nganawa wakongoka
6|141|Soni Jwalakwe ni Ajula jwagumbile matimbe gakuchinjidwa (itela yakwe ligongo lyakutambala mpela matikiti), ni gangachinjidwa (itela yakwe ligongo lyakwimilichika mpela mindimu), ni (agumbile soni) mitende ni mimela jakulekangana yakulidwa yakwe (mukaoneche ni kanonye), kwisa soni nzaituni (wakwenga mauta), ni makomamanga yakulandana (kaoneche) ni kulekangana (kanonye), lyagani isogosi yakwe pati isogwele (ni kwiula), soni pelekani liunjili lyakwe (lya kwapa wakulaga) lisiku lyagungula, nambo ngasintenda ulyakasi, chisimu Jwalakwe (Allah) jwanganonyela waulyakasi
6|142|Soni muilango (agumbile) yakutwichilila misigo (mpela ngamiya), ni yakupanganyichisya chakutandika (manyunya gakwe mpela ngondolo), lyagani muyampele Allah, ni ngasinkuya sajo sya shetani, chisimu jwalakwe kukwenu ni mmagongo jwakuonechela
6|143|(Agumbile) mitundu nsano na jitatu (ja ilango), kumbali ja ngondolo (agumbile) siwili (tonde ni nkolo), ni kumbali ja mbusi (agumbile) siwili (tonde ni nkolo), jilani: “Ana Jwalakwe wankanyisye achitonde wanawawili (jwangondolo ni jwambusi), kapena mikolo jinajiwili (wangondolo ni wambusi), kapena (tuwanache) twatusimaniche muiwelechelo ya mikolo jiwiliji? Mumanyisyani mwaumanyilisi nam'baga jenumanja nkuwecheta yakuona.”
6|144|Nombe kumbali ja ngamiya (agumbile) siwili (tonde ni nkolo), ni kumbali ja ng'ombe (agumbile) siwili (tonde ni nkolo), jilani: “Ana Jwalakwe wankanyisye achitonde wanawawili (jwangamiya ni jwang'ombe), kapena mikolo jinajiwili (wangamiya ni wang'ombe), kapena (tuwanache) twatusimaniche muiwelechelo ya mikolo jiwiliji? Kapena jenumanja mwapali pandema jawannamulaga Allah yalakweyi? Ana nduni jwali jwalupuso nnope kumpunda jwaakunsepela Allah unami kuti wasochelesye wandu mwangali umanyilisi? Chisimu Allah ngaakwaajongolaga wandu wakulitenda lupuso.”
6|145|Jilani: “Nganguchipata muyaijuwulidwe kukwangu chachili haraam (kulya) kwa jwaakusaka kulya, ikaweje naga chili chibudu, kapena myasi jakusulusyidwa (ndema ja kusikita), kapena nyama jeguluwe, chisimu jalakwejo jiwele jausakwa, kapena (chinyama chakutendekasya) kopoka (mmalamusi ga Allah) pakolanjilidwa (lina linepe) lyangawaga lya Allah pakuchisikita (kuwa mbepesi ja akumasoka).” Nambo jwachasingalilwe (nikulya chaharaamucho) mwangali kuchisachilila nnope kapena kusumba mpika, basi (ngaapata sambi), chisimu Ambuje wenu (Allah) ni Wakululuka kusyene, Wachanasa channope
6|146|Sano awala wawaliji Ayuda twakanyisye (kulya) chilichose chachikwete ikotwa yangagawikana (mpela liwata ni hachi), soni kumbali ja ng'ombe kwisa soni mbusi ni ngondolo twakanyisye (kulya) mauta gakwe ikaweje gaganyambatile m’migongo jakwe kapena m’matumbo kapena gagawanganyichilene ni maupa, yalakweyo twalipile wanganyao ligongo lya unampitiku wao, soni chisimu Uwwe niwakuwecheta yakuona
6|147|Sano naga akwisa mwakunkanila, basi jilani: “M'mbuje gwenu ni Nsyene chanasa chakwenela, nambo ilagasyo Yakwe yangawa nkuyiusya kwa wandu wakulewa.”
6|148|Chawecheteje awala wawwanganyisye (Allah ni isanamu) kuti: “Allah angasache nganganitum'bwanganya (uwwe) namuno achatati wetu, soni nganganituchitenda kuwa haraam chilichose (chaachitesile Jwalakwe kuwa halaal, nambo kuti akuinonyela yatukutendayi).” Iyyoyopeyo ni iwatite pakanila awala wawaliji paujo pao mpaka wapasisye ipotesi Yetu. Jilani: “Ana nkwete umanyilisi uliose (wanti Allah akuinonyela yankutendayo) mwanti mpaka ntukopochesye (wele umanyilisio)? Ngankukuya ikaweje liganichisyape, soni nganim'ba jenumanja kuti nkuwecheta inepe ikaweje yaunami.”
6|149|Jilani: “Sano Allah ni jwaakwete umboni wakupesya makani (pakutumisya Achimitume ni kutulusya itabu), mwanti angasache angan’jongwele wanaose.”
6|150|Jilani: “Ikani nasyo mboni syenu syasipeleche umboni kuti Allah wayitesile kuwa haraam yalakweyi.” Sano naga sipelecheje umboni, basi mmwe ngasintendela nasyo umboni, soni nkakuya yaakuisaka awala waagakaaniile ma Aya Getu, ni awala wangakukulupilila ya Akhera, soni wanganyao akuwika chakulandanyichisya ni M'mbuje gwao (pakuchigalagatila)
6|151|Jilani: “Ikaani nansoomele yaayitesile haraam kukwenu M'mbuje gwenu. Ngasimum'bwanganyaga Jwalakwe ni chilichose, ni mwatendeleje yambone achinangolo wanawawili, soni nkaulagaga wanache wenu ligongo lya kulaga, Uwwe chitumpe lisiki jenumanja ni wanganyao, soni ngasiyyiwandichila yakunyalaya (mpela chikululu) yakuonechela ni yakusisika, soni ngasim'bulaga mundu jwaakanyisye Allah (kum'bulaga) ikaweje pa ligongo lyakwitichika (ni malamusi ga Dini), yalakweyi anchisisye jenumanja kuti m'be ni lunda.”
6|152|“Soni ngasinchiwandichila chipanje cha mwanache jwawina ikaweje mwitala lyalili lyambone (mpela kuchitupiya ni malonda), mpaka akuyiche komangala kwakwe (ni kumpaga), soni gumbasyani chipiimo cha mbale kwisa soni sikelo mwachilungamiko, ngatukunkanganika mundu (kutenda) ikaweje yampaka ayikombole, soni pati nchiwechetaga (pakwimba magambo kapena kupeleka umboni), basi lungamikani namuno (jwakun'gomelajo) ali jwaulongo, soni chilanga cha Allah kwanilisyani, yalakweyi anchisisye jenumanja kuti m'be wakumbuchila.”
6|153|“Soni ali ni litala lyangu lyalili lyagoloka basi likuyani, ni ngasinkuya matala (gane) gatakwika mwagannekangenye ni litala Lyakwe (Allah), yalakweyi anchisisye jenumanja kuti m'be ni woga (wakun'jogopa Jwalakwe).”
6|154|Kaneka twampele Musa chitabu pakusaka kwanilisya (ukoto Wetu) kwa jwampaka akolosye (masengo), ni (kuwa soni) chakusalichisya chindu chilichose, ni chongolo kwisa soni chanasa, kuti wanganyao akulupilile yakusimangana ni M'mbuje gwao
6|155|Sano aji (Qur’an) ni chitabu chatutulwisye chachili chaupile, basi chikuyani, ni kuwa ni woga, kuti jenumanja ntendeledwe chanasa
6|156|Kuti kasin'ja kuwecheta (yanti): “Chisimu chitabu chatulusyidwe ku makuga gawili ga m'bujo mwetu (Ayuda ni Akilisito), soni uwwe twaliji tukakumanyilila yawaliji nkusooma.”
6|157|Kapena kasin'ja kuti: “Tungawe uwwepe ni wachatutuluchile chitabu, tungaliji wakongoka nnope kwapunda wanganyao.” Basi pamasile pachim'bichilile chimanyilo (chakumanyukuka) chakuumila kwa M’mbuje gwenu (jajili Qur’an) soni chongolo kwisa soni chanasa, ana nduni jwali jwalupuso nnope kumpunda jwaagakaaniile ma Aya ga Allah ni kugatundumalila? Tuchalipila awala waakugatundumalila ma Aya Getu ilagasyo yakusakala nnope ligongo lyakutundumala kwao
6|158|Ana pana yaakwembecheya pangawaga kwayichilila malaika (kukwatyosya umi), kapena kwika Ambuje wenu (lisiku lya Kiyama kukwilanya magambo), kapena kwika ine muimanyilo ya Ambuje wenu (yakulosya kuwandichila Kiyama)? Lisiku lya kwika ine mu imanyilo ya Ambuje wenu, ngasichinkamuchisya mundu chikulupi chakwe (chakulupilila pa jele ndemajo) naga nganakulupilila kala, kapena kupanganya yambone m’chikulupi mwakwemo. Jilani: “Jembecheyani, uwwe nowe tukwembecheya.”
6|159|Chisimu awala waagawenye dini jao nikuwa wanganyao mikutula-mikutula, mmwe ngachikum'bandika chilichose cha wanganyao, chisimu nganya jao jili kwa Allah (ni jutachimanyilila yakutenda nao), kaneka ni tachatagulila yawaliji nkutenda
6|160|Jwatachiyika nacho chambone (chimo), basi tachipata yambone likumi yakulandana nacho, nambo jwatachiyika nacho chakusakala (chimo), ngasalipidwa ikaweje chanti mpela chichocho, soni wanganyao ngasaja kutendedwa lupuso
6|161|Jilani: “Chisimu une anjongoleele Ambuje wangu kwitala lyakongoka (lya Usilamu), jajili dini jagoloka, dini ja Ibrahima juwaliji jwakongoka, soni nganawa mwaakuwanganya (Allah ni isanamu).”
6|162|Jilani: “Chisimu swala jangu, ni mbepesi jangu, kwisa soni umi wangu ni chiwa changu, (yosopeyo) ya Allah M'mbuje jwa iwumbe yosope
6|163|Jwangali wakamusyangana Najo, soni yalakweyi ni yanamulidwe, soni une ni jwandanda mwa Asilamu.”
6|164|Jilani: “Ana sose m'mbuje jwine jwangawaga Allah, kutendaga Jwalakwe ni M'mbuje jwa chindu chilichose?” Ni ngakupanganyaga mundu jwalijose (yasambi) ikaweje akulipanganyichisya nsyene (ipotesi yakwe), soni jwaatwiichiile nsigo (wasambi) ngasaja kutwichila nsigo wajwine, kaneka kwa M'mbuje gwenu ni kwakuujila kwenu, basi nitachintagulila ichindu yamwaliji nkulekangana muyalakweyo
6|165|Soni Jwalakwe ni Ajula jwantesile wanganyammwe kuwa wawinjila pachilambo (panyuma pakwajonanga wakala), ni wanyakwile pa uchimbichimbi wane mwajenumanja pachanya pa wane kuti an'dije mayeso pa ichindu yampele, chisimu Ambuje wenu ni wachitema pakupeleka ipotesi, nambo soni Walakweo ni Wakululuka kusyene, Wachanasa channope
7|1|Alif-Lam-Mim-Swad
7|2|(Achi ni) chitabu (cha Qur’an) chachitulusyidwe kukwenu, basi muntima mwenu mukawa mwana kutawika pa (kuchilungusya) chalakwechi (pakogopa kunkanila), kuti mwatetele nacho (achimakafili), ni kuwa chikumbusyo kwa wakulupilila
7|3|Kuyani yaitulusyidwe kukwenu jenumanja kuumila kwa M'mbuje gwenu (Allah), ni ngasimwakuya akugosa (wanepe) wangawaga Jwalakwejo, yannonope ni yankukumbuchila
7|4|Ana soni jilingwa mwa misi jatwajijonasile, ni yajiyichilile ipotesi Yetu lwaachilo kapena wanganyao ali n'gusama (muusi)
7|5|Ni nganikuwa kulilasika kwao pa ndema jayaichilile ipotesi Yetu ikaweje watiji: “Chisimu uwwe twaliji wakulitenda lupuso.”
7|6|Basi chisimu chene tuchawusya awala wawatumisyilidwe (achimitenga), nombenao achimitenga tuchawusya
7|7|Basi chisimu chene tuchasimbila (ngani syao syosope) mwaumanyilisi, soni Uwwe nganituwa wakusowa (pa yawatendaga)
7|8|Soni chipiimo (chakupimila masengo ga wandu) lyele lisikulyo chichiwa chakuonaonape (changali chinyengo), sano wayikasitope ipiimo yao (yamasengo gambone), basi wanganyao ni wachakawe wakupunda
7|9|Nambo wayikapepuche ipiimo yao (yamasengo gambone), basi wanganyao ni awala walipelelwekasisye achimisyene ligongo lya lupuso lwawaliji nkugatenda ma Aya Getu
7|10|Soni pamasile patuntamilichikasisye wanganyammwe pachilambo, ni tum'bichilepo yakulamila, nambo kutogolela kwenu kwannonope
7|11|Soni chisimu twan'gumbile wanganyammwe (babawenu Adam), kaneka ni kunkolosya (pakumpa kaoneche kachimundu), kaneko ni twatite kwa Achimalaika: “Mwasujudilani Adam.” Basi wosope ni wasujudu kusigala Ibulisu, nganawa mwa akusujudu
7|12|(Allah) jwatite: “Chichi chinsiwilile kuti nkasujudu ndema janallamwile?” Jwalakwe jwatite: “Une ni jwambone nnope kumpunda jwalakweju, mwangumbile une kuumila m’moto, ni mun'gumbile jwalakweju kuumila mwilongo.”
7|13|(Allah) jwatite: “Basi tulukani mwele (mu Mbepomo), mwanti ngayikuwajilwa kukwenu kuti n'dikwesye mwalakwemo, basi kopokani chisimu mmwejo n'di muwakuchembuluka.”
7|14|Jwalakwe jwatite: “Mumbani lipesa (lyakuti ngawa) mpaka lisiku lyakwimusyidwa (wandu m’malembe).”
7|15|(Allah) jwatite: “Chisimu mmwejo n'di muwakupedwa lipesa.”
7|16|Jwalakwe jwatite: “Basi ligongo lyanti mundesile kuwa jwakupombotala, chinatamilile kwene wanganyao petala Lyenu lyagoloka (kuti nasokonesye).”
7|17|“Kaneka chinaayichilileje kwene cham'bujo mwao ni chamunyuma mwao, kwisa soni chakun'dyo kwao ni chakunchiji kwao, soni ngamwasimana wajinji mwajamanjao ali wakutogolela.”
7|18|(Allah) jwatite: “Kopokani mwalakwemo n'di wakunyosyedwa ni kuwinjidwa, chisimu wataiche mwakunkuya mmwe mwawanganyao, nikuti tingajigumbasye kwene Jahannama ni jenumanja wosope.”
7|19|Kaneko (Allah jwatite kwa Adam): “E mmwe Adam! Tamani mmwejo ni wankwenu mu Litimbe lya ku Mbepo, basi n’dyeje palipose pansachile, nambo ngasinchiwandichila achi chitelachi ntakuwa muwakulitenda lupuso.”
7|20|Basi shetani jwaasongonele (yakusakala Adam ni Hawa), kuti iwonechele kukwao yayasisiche kwa wanganyao mu umakonope wao, (shetani) ni jwatite: “M'mbuje gwenu nganankanya achi chitelachi ikaweje kuti ntakwika mwansyuchile malaika gawili, kapena kuwa muwandamo (wangawa).”
7|21|Ni jwalumbile pameso pao (juchitiji): “Chisimu une ndili (jumpepe) mwa akum'bunda misyungu.”
7|22|Basi ni jwaatulwisye (pa uchimbichimbi wao) mwakwanyenjelela. Basi pandema jawapasyisye (isogosi ya) chitelacho, waonechele kukwao umakonope wao, ni watandite kulinyambatika masamba ga mu Litimbemo, ni jwaawilasile M'mbuje gwao (juchitiji): “Ana nganinankanya wanawawilimmwe achi chitelachi, ni kunsalila kuti chisimu shetani kukwenu ni mmagongo jwakuonechela?”
7|23|Wanawawilio watite: “E Ambuje wetu! Tulitendele lupuso twachimisyewe, nambo naga ngankutukululuchila ni kututendela chanasa chisimu chituwe mu wakwasika.”
7|24|(Allah) jwatite: “Tulukani, chilikati chenu chili chana utinda, soni nkwete jenumanja kuduniya ndamo jenu ni kusengwa kwa ndema jannono.”
7|25|(Allah) jwatite: “Tinkaweje umi mwele (m’duniyamo), soni mwalakwemo tinkaweje, soni kuumila mwele (mwitakamo) tinchikoposyedwa.”
7|26|E jenumanja wanache wa Adam! Chisimu tuntuluchisye iwaalo yaikusisa umakonope wenu nikuwa soni ipeto (yakulipetela nayo), nambo iwaalo ya woga (wakun'jogopa Allah mpela chikulupi ni masengo gambone), yele ni yaili yambone nnope. Yalakweyo ili mu imanyisyo ya Allah kuti wanganyao awe wakumbuchila
7|27|E jenumanja wanache wa Adam! Akansokonesya shetani yawatite pakwakopokasya achinangolo wenu wanawawili mu Litimbe lya ku Mbepo, achaawuulaga yakuwala yao kuti waalosye umakonope wao, chisimu jwalakwejo akasam'bonaga wanganyammwe - jwele ni lukosyo lwakwe (lwachijini) – mukawe kanti jenumanja ngankwaonaga. Chisimu Uwwe tugatesile mashetani kuwa isyowe ya awala wangakukulupilila
7|28|Soni naga atesile chakunyalaya akasatiji: “Twasimene achatati wetu achitenga chalakwechi, nombenajo Allah atulamwile chelechi.” Jilani: “Chisimu Allah jwangalamula yakunyalaya. Ana mkum'bechetela Allah yangankuimanyilila?”
7|29|Jilani: “Ambuje wangu alamwile chilungamiko, ni (akuti soni) lungamisyani ngope syenu (Kukwakwe) pamalo palipose pakusujudila (ndema jakuswali), ni munnumbanjileje Jwalakwe mwakunswejechesya dini Jakwe, mpela yawatite Jwalakwe pakuntanda (kun'gumba, iyyoyopeyo soni) chinchiujila (Kukwakwe).”
7|30|Likuga line alijongwele, nambo likuga line kuwajilwe kukwao kusokonechela, chisimu wanganyao agatesile mashetani kuwa akwagosa wao kunneka Allah, ni akuganichisya yanti wanganyao ali wakongoka
7|31|E jenumanja wanache wa Adam! Jigalani yakulisalalichisya yenu (pakuwala yakuwala yachasa) pamalo palipose pakuswalila, ni lyagani soni mwagani nambo ngasintenda ulyakasi, chisimu Jwalakwe (Allah) jwaanganonyela waulyakasi
7|32|Jilani: “Ana nduni jwaayitesile kuwa haraam ipeto ya Allah (mpela yakuwala yakusalala) yawakopochesye achikapolo Wakwe, kwisa soni lisiki lyambone?” Jilani: “Yalakweyo pa umi wa duniya (uno) achinsyene wakwe ni wakulupilila (namuno kuti makafili akupasyaga nao, nambo) lisiku lya Kiyama ichiwa yaoyaope (wakulupililao).” Iyyoyopeyo ni yatukuti pagopolanya ma Aya kwa wandu waakumanyilila
7|33|Jilani: “Chisimu Ambuje wangu ayitesile kuwa haraam yakunyalaya (yaili ilemwa yayikulungwa mpela chikululu), yaiwonechele muyalakweyo ni yaisisiche yakwe, ni yasambi (yantundu uliose), kwisa soni uwwanga (wakutenda) mwangali ligongo, ni kuti mum'bwanganyeje Allah ni ichindu yanganaituluchisya umboni (wakundisya kuigalagatila), soni nikuti mum'becheteleje Allah yangankuimanyilila.”
7|34|Soni nkutula uliose wana ndema jakwe (jakuwila), basi pati jiyiche ndema jaojo, nganawa ajichelewasisye kwakandawi namuno kujijanguya
7|35|E jenumanja wanache wa Adam! Ndema jilijose jakum'bichilila achimitenga wakuumila mwa jenumanja, ni kunsimbilaga ma Aya Gangu (mwajitikani), sano waligosile (kuilemwa) ni kwilanya (itendo yao), basi ngaaja kuwa ni woga soni ngaaja kuwa wakudandaula
7|36|Nambo awala waakaaniile ma Aya Getu ni kulikwesya nago, wanganyao niwandu wa ku Moto, wanyao kwalakweko takawe wandamo
7|37|Ana nduni jwali jwalupuso nnope kumpunda mundu jwansepele Allah unami, kapena kanila ma Aya Gakwe? Wanganyao chilyapate liunjili lyao (lya yambone ya umi wa duniya lya walembeledwe) m’chitabu (cha lisosa lya Allah namuno kuti ali makafili), kwikanila ndema jakwaichilila achimitenga Wetu (wali Achimalaika) kwisa kwatyosya umi, tachiti (pakwawusya): “Ili kwapi ayila yamwaliji nkuilumbanjila kunneka Allah?” Wanganyao tachiti: “Itusokonechele.” Ni chachilitendela umboni achimisyene wanti wanganyao waliji makafili
7|38|(Allah) tachiti: “Jinjilani ku Moto m’mikutula jajapite kala jenumanja nkanimpagwe ja majini ni wandu. Ndema jilijose jaukajinjileje nkutula tiukaulweseje (nkutula) ujakwe (wakala), kwikanila ndema jatakasongangane mwalakwemo wanaose, wakumalichisya wao (kwinjila) chachiti pakwamba ya wakutandilila wao: “Ambuje wetu! Wanganyawa watusokonesye, basi mwapani ilagasyo yakonjechesya ya Moto.” Jwalakwe tachiti: “Jwalijose akwete (ilagasyo) ya konjochesya nambo kuti ngankumanyilila.”
7|39|Sano wakutandilila wao tachiti kwa wakumalichisya wao: “Nganiupagwatu kukwenu ukoto uliose wakutupunda uwwe, basi pasyani ilagasyo ligongo lya (sambi) syamwaliji nkupanganya.”
7|40|Chisimu awala waakaaniile ma Aya Getu ni kulikwesya nago, ngasaugulilidwa milango ja kwinani, soni ngasajinjila ku Mbepo mpaka jikajinjile ngamiya pebowo lyasingano (yaili yangakomboleka), soni iyyoyopeyo ni yatukutiji pakwalipila akulewa
7|41|Akwete wanganyao kuumila mu Jahannama ugono (wamoto), ni pachanya pao chakwaunichila (chamoto), soni iyyoyopeyo ni yatukutiji pakwalipila walupuso
7|42|Sano awala waakulupilile nikutendaga yambone - ngatukunkanganichisyaga mundu (kutenda) ikaweje yampaka ayikombole - wanganyao niwandu wa ku Mbepo, wanyao mwalakwemo takawe wandamo
7|43|Ni tuchityosya yayaliji m’mitima mwao ya utinda (wawatindanaga pa duniya), sulo sinankujilima cha pasi pao, ni tachiti: “Lumbili losope lwene alapikwe Allah Ajula jwawatujongolele kuyalakweyi, soni nganganituwa wanti nikongoka ingawe yanti Allah nganatujongola. Chisimu achimitenga wa M’mbuje gwetu pamasile pawayiche ni yakuona.” Ni chachiwilanjidwa (pakwasalila yanti): “Jalakweji ni Mbepo jan'jinjisyidwe majumba ligongo lya yamwaliji nkutenda.”
7|44|Soni wandu wa ku Mbepo tachawilanga wandu wa ku Moto (achitiji): “Chisimu uwwe tuisimene yawatupaga chilanga Ambuje wetu kuti yakuona, ana nombe wanganyammwe iyyisimene yawampaga chilanga Ambuje wenu kuti yakuona?” Wanganyao tachiti (pakwanga): “Elo.” Basi ni tachijenesya nkwenesya chilikati chao yanti: “Malweso ga Allah gali pa walupuso.”
7|45|“Awala wawaliji nkusiwilila (wandu kuti akajenda) petala lya Allah ni kusachililaga ali alipombotesye (litalalyo), soni wanganyao waliji ali nkukanila ya Akhera.”
7|46|Soni chilikati chao (cha wandu wa ku Mbepo ni wa ku Moto), chipakawe pana uwigo (chachili chikwesya), soni pachanya pa chikwesya, paachiwa pana wandu (wakulandana itendo yao yambone ni yakusakala) wachachiwa ali nkwamanyilila wosope (wandu wa ku Mbepo ni wa ku Moto) ni imanyilo yao. Ni tachawilanga wandu wa ku Mbepo (achitiji): “Ntendele uwe kukwenu.” Chachiwa nkanajijinjile (Mbepojo) nambo ali akwete tama (janti tajijinjile)
7|47|Sano ndema jachigakagalausyidweje meso gao (kulola) upande wa wandu wa ku Moto takajileje: “Ambuje wetu! Ngasintuwika uwwe pamo ni wandu walupuso.”
7|48|Soni wandu wa pa chikwesya chachawilanga wandu (wa ku Moto) wachachamanyilila ni imanyilo yao achitiji: “Nganiunkamuchisya winji wenu ula namuno ayila yamwaliji nkulikwechesya nayo.”
7|49|“Ana wanyawa ngawa ni awala wamwalumbililaga yanti Allah nganawa watendele chanasa? (Nnole! Iwechetedwetu kukwao yanti): ‘Jinjilani ku Mbepo, ngam'ba ni woga soni ngam'ba wakudandaula.”
7|50|Nombe wandu wa ku Moto tachawilanga wandu wa ku Mbepo (achitiji): “Tupungulilani mesi kapena lisiki lyampele Allah.” Wanganyao tachiti: “Chisimu Allah ayitesile inayiwiliyo kuwa yakanyisyidwa kwa achimakafili.”
7|51|Awala wawajitesile dini jao kuwa chanache ni masanje, ni wanyenjile umi wa duniya. Basi lelo chitwaliwalile yawatite pakukuliwalila kusimana nalyo lisiku lyao lyeleli, ni yawatiji pakanila ma Aya Getu
7|52|Soni chisimu pamasile patuiche nacho kukwao chitabu (cha Qur’an) chatuchigopolenye mwa umanyilisi, kuwa chongolo kwisa soni chanasa kwa wandu waakukulupilila
7|53|Ana pana chaakwembecheya pangawaga kalulila kwakwe (kwa yayikusalidwa m’chitabumo kuti ichitendekwa)? Lisiku lyakwika kalulila kwakwe (lisiku lya Kiyama) tachiwecheta awala wawachiliwalile kala (chitabucho kuti): “Chisimu achimitenga wa M’mbuje gwetu (Allah) wayiche ni yakuona (lelo tukwitichisya). Ana ni tukwete uwwe akutujokola wanti ni atujokole, kapena mpaka ikomboleche kutuwusya kuti tukatende (yambone) yangawaga ayila (yakusakala) yatwaliji nkutenda?” Pamasile pawalipelelwekasyisye achimisyene, ni yaasokonechele wanganyao (isanamu) yawaliji nkuisepelela (kuti chiyichajokola kwa Allah)
7|54|Chisimu M'mbuje gwenu ni Allah Ajula juwagumbile mawunde ni mataka m'mowa nsano nalimo, kaneka ni jwatenjele pa Arishi (Chindanda Chaulungu). Akuchitendaga chilo kuwa chakuwuunichila muusi ni chikasaukuyaga mwa chitemachitema (iyyopeyo soni muusi kuchiunichila chilo ni ukasachikuyaga mwa chitemachitema), soni (agumbile) lyuwa ni mwesi kwisa soni ndondwa, (yosope) ijepepasyidwe kwa (kuya) chilamusi Chakwe. Manyililani yanti gumba ni Kwakwe kwisa soni ulamusi, anyakwiche Allah (pa uchimbichimbi ni upile) M'mbuje jwa iwumbe (yosope)
7|55|Mum’bombani M'mbuje gwenu mwakulinandiya ni mwakusisa, chisimu Jwalakwe jwangaanonyela wakusumba mpika
7|56|Ni ngasim'bwatanganyaga pachilambo panyuma pa kupajilanya, ni mum’bombeje mwaoga ni mwakola tama, chisimu chanasa cha Allah chili dusi kwa wakolosya
7|57|Soni Jwalakwe ni Ajula jwaakujitumisyaga mbungo kuwa chisengwasyo paujo pa ukoto Wakwe (wula nkanijigwe), mpaka pati jili jitwichile (mbungojo) maunde Gausito, tukasajitumisyaga ku chilambo chachiwe. Basi ni tukasatulusyaga mesi (gawula) kwalakweko, basi ni galakwego tukasakoposyaga isogosi yantundu uliose, iyyoyopeyo ni yatuchiti pakwakoposya wawe (m’malembe). (Yosopeyi) kuti jenumanja M'be wakumbuchila
7|58|Sano chilambo chambone (chachajila) mmela wakwe ukasakopoka (mwagapugapu) mulisosa lya Ambujegwe, nambo (chilambo) chachisakele (changali chajila, mmela wakwe) wangakopoka ikaweje mwakulajilila. Iyyoyopeyo ni yatukuti pagopolanya ma Aya kwa wandu waakutogolela
7|59|Chisimu chene twantumisye Nuhu kuwandu wakwe nijwatite: “E wandu wangu! Mun'galagatilani Allah, nganinkola nnungu jwine jwangawaga Jwalakwe, chisimu une ngun'jogopela ilagasyo ya lisiku lyekulungwa nnope.”
7|60|Achinkulungwa mwa wandu wakwe watite: “Chisimu uwwe tukum'bona kuti n'di mukusokonechela kwakuonechela.”
7|61|Jwalakwe jwatite: “E wandu wangu! Kwaune kwangali kusokonechela, nambo kuti uneji Ntenga jwakuumila kwa M'mbuje jwa iwumbe yosope.”
7|62|“Ngulungusya kukwenu utenga wa Ambuje wangu, soni ngum'bunda misyungu, ni ngumanyilila kuumila kwa Allah yangankuimanyilila.”
7|63|“Ana nkusimonga kum'bichilila kwenu chikumbusyo kuumila kwa M'mbuje gwenu kupitila mwa mundu jwakutyochela mwa jenumanja, kuti antetele, ni kuti n'jogope, soni nikuti wanganyammwe ntendeledwe chanasa?”
7|64|Nambo wankaaniile, basi ni twankulupwisye jwalakwe ni awala wawaliji najo imo m’chombo, ni twamisyisye awala wawaakaaniile ma Aya Getu. Chisimu wanganyao waliji wandu wangalola
7|65|Sano kwa achina Adi (twantumisye) nnongo n’jao (jwali) Hudu. Jwalakwe jwatite: “E wandu wangu! Mun'galagatilani Allah, nganinkola nnungu jwine jwangawaga Jwalakwe, ana ngankogopa?”
7|66|Anchinkulungwa awala wawakanile mwa wandu wakwe watite: “Chisimu uwwe tukum'bona kuti n'di nkupulika, soni uwwe tukun'ganichisya kuti mmwejo jumpepe mwa waunami.”
7|67|Jwalakwe jwatite: “E wandu wangu! Kwaune kwangali kupulika, nambo kuti uneji Ntenga jwakuumila kwa M'mbuje jwa iwumbe yosope
7|68|Ngulungusya kukwenu utenga wa Ambuje wangu, soni une kukwenu ni nkuwunda misyungu jwakulupichika
7|69|Ana nkusimonga kum'bichilila kwenu chikumbusyo kuumila kwa M'mbuje gwenu kupitila mwa mundu jwakutyochela mwa jenumanja kuti antetele? Soni kumbuchilani ndema jawam'bisile jenumanja kuwa wawinjila panyuma pa wandu wa Nuhu, ni an'jonjechesye kusapanguka mu kagumbidwe (pakumpa ilu yamachili, yekulungwakulungwa soni yeleuleu), basi kumbuchilani indimba ya Allah kuti m'be wakupunda.”
7|70|Wanganyao watite: “Ana ntuyichilile kuti tun'galagatileje Allah Jikape ni tuleche yawaliji nkugalagatila achatati wetu? Basi ikani nayo kukwetu yankutupa chilangayo naga n'di mwa akuwecheta yakuona.”
7|71|Jwalakwe jwatite: “Pamasile pa in'gwilile ilagasyo kwisa soni gasabu kuumila kwa M'mbuje gwenu. Ana nkukangana none pa mena gamwagambile kugakolanga wanganyammwe ni achatatiwenu (pa isanamu yankuigalagatila), kutendaga Allah nganatulusya pa galakwego umboni uliose (wakulosya kuti gelego mena ga milungu jakuwajilwa kujigalagatila)? Basi jembecheyani, chisimu une ndili mwa akwembecheya namwe.”
7|72|Basi ni twankulupwisye jwalakwe ni awala wawaliji najo imo ni chanasa chakuumila Kukwetu, ni twakatile njiga sya awala wawaakaaniile ma Aya Getu (pakuwa wosope wene), soni nganawa wakulupilila
7|73|Sano kwa achina Samuda (twantumisye) nnongo n’jao (jwali) Swaleh. Jwalakwe jwatite: “E wandu wangu! Mun'galagatilani Allah, nganinkola nnungu jwine jwangawaga Jwalakwe, pamasile pachim'bichilile chilosyo chakuonechela palangulangu kuumila kwa M'mbuje gwenu. Aji ngamiya ja Allah jiwele chilosyo kukwenu, basi jilekani jilyeje petaka lya Allah, ni ngasin'jikwaya ni yakusakala iliyose, itakwika mwainkwembekenye ilagasyo yakupoteka nnope.”
7|74|“Soni kumbuchilani ndema jawam'bisile jenumanja kuwa wawinjila panyuma pa achina Adi, ni antaamiiche ndamo jambone pachilambo, nkulitawila majumba gamakulungwakulungwa muiwata yakwe, soni ni nkusepa m’matumbi majumba, basi kumbuchilani indimba ya Allah, ni nkalapwaga pachilambo pakuwatanganya.”
7|75|Anchinkulungwa awala wawalikwesyisye mwa wandu wakwe watite pakwasalila awala wawawalanjidwaga kuti wangalikombolela mu wandu wawakulupilile mwajamanjao: “Ana ni nkumanyilila kusyene yanti Swaleh juli jwakutumisyidwa kuumila kwa M'mbujegwe?” Wanganyao watite: “Chisimu uwwe ichindu yaatumisyidwe nayo jwalakweju tuli wakuikulupilila.”
7|76|Awala wawalikwesyisye watite: “Chisimu uwwe ayi yanyyikulupilileyi tuli wakuikana.”
7|77|Basi niwajisinjile ngamiya,ni kutenda chalu pakuleka (kuya) lilamusi lya M’mbuje gwao, ni kuwecheta kuti: “E mmwe Swaleh! Ikaani nayo kukwetu yankutupa chilangayo naga n’di mwa achimitenga.”
7|78|Basi nichakwembekenye chisikinya, mwanti wasimanikwe m’majumba mwao (ali awile) chitindiwalile
7|79|Basi jwalakwe nijwaatyochele aku juchitiji: “E wandu wangu! Chisimu pamasile panalungwisye utenga wa Ambuje wangu kukwenu, soni ni nam'bundile misyungu (jambone), nambo kuti jenumanja ngankwanonyelaga akuwunda misyungu.”
7|80|Nombenajo Lutwi (twampele utume. Kumbuchilani) katema kajwatite kwawandu wakwe: “Ana nkutenda yakunyalaya yanganannongoleleje kuitenda yalakweyo jwalijose mu iwumbe yosope (yakala)?”
7|81|“Chisimu wanganyammwe nkwatenda achalume matanyula kuleka (kwalomba) achakongwe, nambo wanganyammwe niwandu wakupundanganya malile (pa kupanganya sambi syekulungwa nnope).”
7|82|Ni nganiuwa wanje wa wandu wakwe (kuti waliji wambone), ikaweje kuwecheta yanti: “Mwawingani m’musi mwenu, chisimu wanganyao ni wandu waakuliiswejesya (chatamile yapi m’musi wausakwa!)”
7|83|Basi ni twankulupwisye jwalakwe pamo ni liwasa lyakwe, ikaweje wankwakwepe; waliji mwa akusigalila munyuma (ni wajonasiche)
7|84|Ni twatuluchisye wula (ja maganga), basi nnole mujawelele mbesi ja akulewa
7|85|Sano (kuwandu wa) ku Madiyana (twantumisye) nnongo n’jao (jwali) Shuaibu. Jwalakwe jwatite: “E wandu wangu! Mun'galagatilani Allah, nganinkola nnungu jwine jwangawaga Jwalakwe, pamasile pachim'bichilile chilosyo chakuonechela palangulangu kuumila kwa M'mbuje gwenu. Basi gumbasyani chipiimo chambale kwisa soni sikelo, soni ngasimwapunguchisyaga wandu ichindu yao, ni ngasim'bwatanganyaga pachilambo panyuma pa kupakolosya. Yalakweyi ni yaili yambone kukwenu nam'baga jenumanja wakulupilila (kusyene).”
7|86|“Soni ngasintamaga petala palipose nikwajogoyaga (wandu), soni ni kwasiwililaga kwitala lya Allah wandu wankulupilile Jwalakwe, ni kusachililaga n'di nlipombotesye (litalalyo), soni kumbuchilani ndema jamwaliji wansakato kaneka niwantupiye. Soni nnole mujawelele mbesi ja akuwatanganya.”
7|87|“Soni naliwaga likuga line mwa jenumanja liukulupilile (utenga) wandumisyidwe nao, sano likuga line ni nganilikulupilila, basi pililani mpaka Allah ajilanye chilikati chetu, soni Jwalakwe ni Jwambone nnope mwa akwilanya (magambo).”
7|88|Achinkulungwa awala wawalikwesyisye mwa wandu wakwe watite: “Chisimu uwwe chitum’binje mmwe Shuaibu m’musi mwetu pamo ni awala waakulupilile imo nimmwe, ayo iyayi nikuti chim’bujile kwene ku dini jetu.” Jwalakwe jwatite: “Namuno kuti tuli nkujiwenga?”
7|89|“Chisimu chituwe tunsepele Allah unami naga tuli tuwujile ku dini jenu panyuma panti Allah ali atujokweleko, soni ngawa nkuwa kukwetu yakuwujila kwalakweko ikaweje naga Allah Ambuje wetu ali asachile, Ambuje wetu atenjele paumanyilisi wakuchimanya chilichose, kwa Allah pe ni kwatujeegamiile, Ambuje wetu! Jilanyani chilikati chetuwe ni wandu wetu mwakuonaonape, soni Mmwejo ni Wambone nnope mwa akwilanya.”
7|90|Achinkulungwa awala wawakanile mwa wandu wakwe ni watite: “Nambo naga munkuye Shuaibu chisimu wanganyammwe pa jele ndemajo chim'be wakwasika.”
7|91|Basi ni chakwembekenye chisikinya, mwanti wachelelwe (ali wawe) m’majumba mwao chitindiwalile
7|92|Awala wawankaaniile Shuaibu waliji nti chisawu nganatamejepo (pamalopo), awala wawankaaniile Shuaibu ni wawaliji wakwasika
7|93|Basi jwalakwe nijwatyochele aku juchitiji: “E wandu wangu! Chisimu pamasile panalungwisye mautenga ga Ambuje wangu kukwenu, soni ni nam'bundile misyungu (jambone), sano chinadandaulile chinauli wandu makafili?”
7|94|Soni nganitutumisyeje m’musi (uliose) ntume jwalijose (ni kunkana) ikaweje twakwembekanyaga achimisyeneo ni ulanda kwisa soni makungu kuti atetewale
7|95|Kaneka twagalausyaga pamalo pa yakusakala ni kuwikapo yambone (twatyochesyaga ulanda ni makungugo nkanakulupililepe), mpaka watupaga (ni kutupa soni ipanje yao), ni waikanaga mwakuwecheta yanti: “(Ata kalakala ni iyyiyipeyi) makungu ni ntendele yapataga achatati wetu (makunguga ngawa ligongo lya ukafili.)” Basi ni twakwembekanyaga mwachisupuchisya akakumanyilila
7|96|Soni ingawe yanti achimisyene misio wakulupilile ni kuwa ni woga (wakun'jogopa Allah), chisimu tungaugulile upile kuumila kwinani ni pasi, nambo kuti wakaaniile, basi ni twakwembekenye ligongo lya yawaliji nkupanganya
7|97|Ana achimisyene misio akuliona kuti ali pantunjelele kwanti ngawa nkwaichilila ipotesi Yetu lwachilo ali nnugono
7|98|Kapena achimisyene misio akuliona kuti ali pantunjelele kwanti ngawa nkwaichilila ipotesi Yetu lwansana ali nkung'anda
7|99|Ana akuliona kuti ali pa ntunjelele ku mitego ja Allah? Basi ngawa nkuliona kuti ali pa ntunjelele ku mitego ja Allah ikaweje wandu wali wakwasika
7|100|Ana nganiyiwa yakumanyika kwa awala waachitawele chilambo panyuma pa achimisyene (wawatamagamo kala) yanti; Uwwe tungasache tungapatisye ipotesi ligongo lya sambi syao, ni kwadinda m’mitima mwao kwanti nganawa apikene (chilichose)
7|101|Jalakwejo nimisi jatukunsimbila sine mwa ngani syakwe, soni chisimu chene achimitenga wao waichilile ni ilosyo yakuonechela palangulangu, basi ni nganawa wanti ni kuikulupilila yawaikanile kala, iyyoyopeyo niyakasatiji Allah pakudinda m’mitima ja achimakafili
7|102|Soni nganituchisimana kwa wajinji mwa wanganyao chilanga chilichose (chawaliji nkuchikwanisya), nambo twaasimene wajinji mwa wanganyao ali wakunyosya
7|103|Kaneka panyuma pao (achimitenga wasalidweo), twantumisye Musa ni isimosimo Yetu kwa Firiauna ni nduna syakwe, basi ni waitesile lupuso pakuikana, basi nnole mujawelele mbesi ja akuwatanganya
7|104|Sano Musa jwatite: “E mmwe Firiauna! Chisimu une ni Ntenga jwakuumila kwa M'mbuje jwa iwumbe yosope.”
7|105|“Ikusosekwa kukwangu kuti ngasinam'bechetela Allah ikaweje yakuonaonape, chisimu nam'bichiiliile wanganyammwe ni chisimosimo chakuonechela chakuumila kwa M’mbuje gwenu, basi mwalekani mbigule nao wanache wa Israila.”
7|106|(Firiauna) jwatite: “Nam'baga m'biiche ni chimanyisyo basi ikaani nacho naga nkuwecheta yakuona.”
7|107|Basi (Musa) ni jwaponyisye simbo jakwe (pasi). Nalole! Jasyuchile lijoka lyakuonechela
7|108|Soni ni jwakopwesye ligasa lyakwe. Nalole! Lyasyuchile lyeswela (lyakumelemenda) kwa akulola
7|109|Achinkulungwa wa mwa wandu wa Firiauna (pakwitichisyana ni Firiaunajo) watite: “Chisimu jwalakweju ni nsawi jwakumanyilila nnope (usawi).”
7|110|“Jukusaka kuti junkopokasye m’chilambo mwenu, ana nitinnamule yantiuli?”
7|111|Wanganyao watite (pakumpanga lunda Firiauna): “Munnechelesyani panandi jwalakwe ni nkulugwejo (nkaawulaga chitema), nintumisye m’misinda akusonganganya.”
7|112|“Kuti ayiche najo kukwenu nsawi jwalijose jwali jwakumanyilila nnope (usawi).”
7|113|Ni wam'bichilile asawi Firiauna. Wanganyao watite: “Chisimu kukwetu chikuwe kwana malipilo (gambone) natuwaga uwwejo ni wakupunda.”
7|114|Jwalakwe jwatite: “Elo, konjechesya soni pelepo, chisimu wanganyammwe chim'be mwa akuwandichisyidwa (kukwangu).”
7|115|Wanganyao watite: “E mmwe Musa! Mwine chimponye kaje, kapena uwwe niwachituwe akuponya (mwakutandilila)?”
7|116|Jwalakwe jwatite: “Ponyani.” Basi ndema jawaponyisye wagalojile meso ga wandu ni kwataga woga, ni waiche ni usawi wekulungwa nnope
7|117|Ni twajuuwiile (malowe) kwa Musa ganti: “Ponyani simbo jenu.” Nalole! Jalakwe jamisile mwanakamo yaunami yawaliji nkulosya
7|118|Basi chasimichiche chakuona ni yaweseche yawaliji nkutenda
7|119|Basi niwapundidwe palakwepo niwasyuchile kuwa wakunyosyeka
7|120|Asawi ni waligwisyisye pasi kusujudu
7|121|Watite: “Tunkulupilile M'mbuje jwa iwumbe yosope.”
7|122|“M'mbuje jwa Musa ni Haruna.”
7|123|Firiauna jwatite: “Ana munkulupilile jwalakweju une nkaninampe lusa? Chisimu aga ni malindi gantesile wanganyammwe mu nsindamu kuti mwakoposyemo achinsyene (nintawale jemanja), basi pangakawapa chiyyimanye (yachinantende).”
7|124|“Chisimu chingate makono genu ni ngongolo syenu mwakutindanya (ligasa lyakun'dyo ni likau lyakunchiji, kapena ligasa lyakunchiji ni likau lyakun'dyo), kaneka ni chinankomele pansalaba wanaose.”
7|125|Wanganyao watite: “Chisimu uwwe kwa M'mbuje gwetu tukuujila.”
7|126|“Soni pangali ulemwa uliose wankuuona kukwetu ikaweje kuti tuikulupilile ilosyo ya M'mbuje gwetu ndema jaituyichilile. Ambuje wetu! Tupungulilani kupilila ni ntupe chiwa tuli Asilamu.”
7|127|Achinkulungwa wa mwa wandu wa Firiauna ni watite (pa kunchoonga Firiauna): “Ana nitin'gambe kunnechelesya Musa ni wandu wakwe kuti awatanganyeje pa chilambo, ni antundumalile mmwe ni milungu jenu?” Jwalakwe jwatite: “Chituwulaje wanache wao wachilume nikwaleka umi wanache wao wachikongwe, soni chisimu uwwe pa wanganyao tukwete machili gakwakombolela.”
7|128|Musa jwatite kwa wandu wakwe: “Wendani chikamuchisyo kwa Allah soni pililani, chisimu chilambochino cha Allah chaachipeleche kwa waakwasaka mwa achikapolo Wakwe kuwa wawinjila. Soni mbesi (jambone) jili kwa wandu wawoga (wakun'jogopa Allah).”
7|129|Wanganyao watite: “Tuwele tuli nkulagasyidwa mmwe nkanintuyichilile, ni (sano jakwe) panyuma pakutuyichilila!” Jwalakwe jwatite: “Mwinetu M'mbuje gwenu kuwa nkun'jonanga mmagongo jwenu, ni kumpisya kutama wanganyammwe pachilambo kuti alole mwachintendeleje (itendo yenu).”
7|130|Soni chisimu twakwembekenye kusyene wandu wa Firiauna ni yaka ya chilala, kwisa soni kupunguka kwa isogosi, kuti wanganyao awe wakumbuchila
7|131|Basi (waliji wanti) naga umbone waichililemo watiji: “Yetuwe ni yeleyayi.” Nambo naga kwapata yakusakala, niwantutilaga chitapani Musa ni wali najo imo (kuti ni waakwatapanya). Manyililani yanti chitapani chao chili kwa Allah (ligongo lya itendo yao yangalumbana), nambo kuti wajinji mwa wanganyao ngakumanyilila
7|132|Soni watite (pakunsalila Musa): “Chilosyo chilichose chachim'biche nacho kukwetu kuti ntulojele nacho (chin'gambe kulilagasya), uwwetu nganituwa tunkulupilile mmwe.”
7|133|Basi ni twatumichisye wanganyao chigumula, sombe, njipi, mola kwisa soni myasi (kuwa malundelunde ga) ilosyo yakuonechela, basi ni walikwesyisye ni waliji soni wandu wakulewa
7|134|Soni pandema jayaliji nkwagwila ilagasyo watiji: “E mmwe Musa! Tuwendelani kwa Ambuje wenu ligongo lya chilanga Chakwe chawatawene namwe (chanti chatutyochesye ilagasyo naga tukulupilile), chisimu naga nkututyochesya ilagasyo, chitunkulupilile kwene soni chitwaleche kwene kuwigula nomwe wanache wa Israila.”
7|135|Nambo ndema jatwaliji nkwatyochesya ilagasyoyo kwakwikanila ndema jawaliji nkuwajilwa kujiyika, papopo wanganyao waliji nkukasa chilanga mwanakamo
7|136|Basi ni twauchisye mbusyo wanganyao (syakupoteka nnope), mwanti twamisyisye m'mbwani ligongo lyanti wanganyao wakaaniile ilosyo Yetu, niwaliji soni ali nkuikwanjila
7|137|Ni twatesile wandu awala wawaliji nkuonedwa mpela wangalikombolela (ligongo lya ukapolo wali wanache wa Israila) kuwa wawinjila kungopoko kwa chilambo (cha Shami) ni kungapililo kwakwe akula kwatwatasileko upile, ni lyakalulile lilowe lya Ambuje wenu lyalili lyambone kwa wanache wa Israila ligongo lya kupilila kwao, soni ni twagajonasile masengo gawaliji nkupanganya Firiauna ni wandu wakwe (mpela ga unamalima) kwisa soni majumba gawaliji nkwimika njo
7|138|Ni twajombwesye wanache wa Israila mbwani, basi ni wasimene wandu ali nkubindichila ku isanamu yao (pa kuigalagatila). Wanganyao watite: “E mmwe Musa! Tutendelani nnungu jwetu yatite pakola wanganyao milungu jao.” Jwalakwe jwatite: “Chisimu wanganyammwe ni wandu ajinga.”
7|139|“Chisimu wanganyawa tachiwa wakonanjidwa pa yalitomecheyi, soni ni iwele yantega yawele ali nkupanganya.”
7|140|Jwalakwe jwatite: “Ana jwangawaga Allah nansosele jenumanja kuwa nnungu, kutendaga Jwalakwe anchimbichisye kupunda iwumbe yosope (yandawi jenu)?”
7|141|Soni (kumbuchilani) katema katwan'jokwele ku wandu wa Firiauna wawaliji nkumpa ilagasyo yakusakala nnope, waliji nkuwulaga wanache wenu wachilume ni kwalekaga umi wanache wenu wachikongwe, sano mu yalakweyo mwaliji mwana kulinjidwa kwekulungwa nnope kwakutyochela kwa M'mbuje gwenu
7|142|Ni twampele chilanga Musa cha ilo makumi gatatu (kuti atende ibada kaneko tumpe Taurat), ni twaikwanilisye ni (ilo ine) likumi, ni jakwanile ndema jachilanga cha Ambujegwe (chakuja kumpa Tauratijo) mu ilo makumi ncheche. Musa ni jwatite kwa nchimwenegwe Haruna: “Tamilani chitengu changu pa (kwalongolela) wandu wangu soni kolosyani, ni ngasinkuya litala lya akuwatanganya.”
7|143|Sano ndema ja jwaiche Musa pamalo gachilanga Chetu, Ambujegwe nikuwecheta najo, jwatite: “Ambuje wangu! Lilosyani kukwangu kuti nam'bone.” Jwalakwe jwatite: “Nganim'ba mumbweni, nambo lilolani litumbi, naga litamilichiche pamalo pakwe chinkomboleche kumbona.” Basi ndema ja walionesye Ambujegwe kwitumbi walitesile kuwa lyakusyajika, sano Musa ni jwagwile kwakomoka. Basi ndema ja jwasisimwiche jwatite: “Kuswejela ni Kwenu! Ndesile toba kukwenu, soni une ni jwandanda mwa akukulupilila.”
7|144|(Allah) jwatite: “E mmwe Musa! Chisimu Une nansagwile mmwejo mwa wandu (wosope), kunsagulila utenga Wangu ni kuwecheta Kwangu (nomwe), basi pochelani yanampeleyi ni m'be mu wakutogolela.”
7|145|Ni twannembele jwalakwejo m’maubawu kuumila mu chindu chilichose chiigaanyo, ni kusalichisya kwa chindu chilichose, (ni kuntenda kuti): “Basi gakamulisyani mwamachili, ni mwalamuleje wandu wenu kuti agakamulisyeje mwaumbone wakwe wannope. Pangakawapa chinannosye misi ja wakunyosya.”
7|146|Chinawambasye ku ma Aya Gangu awala waakulikwesya pa chilambo mwangali ligongo lyakuona, mwanti naga ali achiweni chilosyo chilichose ngakasachikulupililaga, soni naga ali aliweni litala lyachongoko ngakulitenda kuwa litala, nambo naga aliweni litala lyakusokonechela akulitendaga kuwa litala, yalakweyo ni ligongo lyanti wanganyao wakaaniile ilosyo Yetu, niwaliji soni ali nkuikwanjila
7|147|Sano awala waakaaniile ma Aya Getu ni kusimangana kwa ku Akhera, gajonasiche masengo gao. Ana chachilipidwa (inepe) yangawaga yawaliji nkupanganya
7|148|Ni waalitendele wandu wa Musa panyuma pakwe (jwele ali apite kwitumbi kuupochela Taurat) kuumila mu ipeto yao (ya golodi ni silifa) kang'ombe (kuwa kannungu kao), kakaakwete chiwiliwili chachakoposyaga lilowe (mpela chawumi), ana nganayionaga wanganyao yanti kalakweko nganikawechetekasyaga soni nganikaajoongolelaga kwitala (lililyose)? Walitendele kalakweko (kuwa kannungu kao) ni waliji wakulitenda lupuso
7|149|Sano ndema ja waaligambile ni kuyiona yanti wanganyao pamasile paasokonechele watite: “Naga ngaakututendela chanasa Ambuje wetu, ni kutukululuchila chisimu chene chituwe mu wakwasika.”
7|150|Sano ndema ja jwaujile Musa ku wandu wakwe juli jugasabiche ni kupwelembwesuka, jwatite: “Kaje kusakala yamwasigele nchitendaga panyuma pangu! Ana nkulumisye chilamusi cha M’mbuje gwenu (pakulitendela yenuyenupe nkaniyyimanye yatannamule)?” Ni jwaponyisye (pasi) maubawu, kaneka nijwakamwile ntwe wa nchimwenegwe ni kuuwutila kukwakwe. (Haruna) jwatite: “Mwanache jwa mama! Chisimu wandu wambweni ungali machili, mwanti wasigele panandi kuti ambulaje, basi nkaasengwachisya amagongo pa une (pakumba ipotesi), soni nkambika pamo ni wandu wakulitenda lupuso.”
7|151|(Musa) jwatite: “Ambuje! Mungululuchilani une ni achimwene wangu, ni ntujinjisye mu chanasa Chenu, soni Mmwe ni Wachanasa channope kwapunda wachanasa wosope.”
7|152|Chisimu awala walitendele kang'ombe (kuwa kannungu kao), chijapate gasabu jakuumila kwa M’mbuje gwao kwisa soni kunyosyeka pa umi wa duniya, soni iyyoyopeyo niyatukutiji pakwalipila wakusepelela (unami mu Dini)
7|153|Soni awala watesile yakusakala kaneka ni kutenda toba panyuma pakwe ni kulupilila, chisimu Ambuje wenu panyuma pakwe awele Wakululuka kusyene, Wachanasa channope
7|154|Sano ndema ja jatulele kwa Musa gasabu, jwagalokwete maubawu gala, soni m’malemba mwakwe mwaliji mwana chongolo kwisa soni chanasa kwa awala wali ni woga wakun'jogopa Mmbuje gwao
7|155|Ni jwasagwile Musa mu wandu wakwe achalume makumi nsano na gawili (wawaliji wambone) kuti ajaule kumalo gachilanga Chetu (chatwapangene najo Musajo kuti akaiche nao kwitumbi kuti akaawendele chikululuko achimijao wana galagatilaga kang'ombe wala), basi ndema jachakwembekenye chisikinya chamachili (Musa) jwatite: “Ambuje! Nkasache nkaajonasile wanganyawa nonejwakwe kalape (pameso pa achimijao wosope kuti amanyilile yanti ngawa ndekwaulaga une). Ana nkutujonanga pa yatesile wawawate mwetuwe? Nganijiwatu jalakweji ikaweje fitina Jenu jankwalechelela najo kusokonechela wankwasaka nikwajongola wankwasaka, Mmwe ni Nkutugosa jwetu, basi tukululuchilani uwwe ni kututendela chanasa, soni Mmwe ni Wambone nnope mwa akukululuka wosope.”
7|156|“Soni tulembelani yambone pa duniya pano ni ku Akhera kwakwe, chisimu uwwe tuwujiile Kukwenu.” (Allah) jwatite: “Ilagasyo Yangu chinansausye nayo jwangunsaka (mwa wandu wakusakala), sano chanasa Changu ni chin'jeeneele chindu chilichose (pa duniya), nambo (ku Akhera) chinjalembela chalakwe (chanasacho) kuti chikaapate awala wali ni woga (wakun'jogopa Allah) ni akutolaga Zaka, kwisa soni awala waakuwa ali nkugakulupilila ma Aya Getu.”
7|157|“Awala waakunkuya Ntenga, Ntume jwangapakombola kulemba ni kuwalanga, ajula jwaakunsimana juli julembedwe kukwao mu Taurat kwisa soni mu Injil, akwalamulaga kutenda yaukoto ni kwalekasyaga yangalumbana, ni akwakundisyaga yambone ni kwakanyaga yausakwa, ni akwatula misigo jao ni makongwa gagaliji pa wanganyao (malamusi gakusausya kugakuya), basi awala wankulupilile jwalakwe (Muhammadi ﷺ) ni kunchimbichisya ni kunkamuchisya ni kuya lilanguka (Qur’an) lyalyatulusyidwe imo ni jwalakwe, wanganyao niwali wakupunda.”
7|158|Jilani (mmwe Muhammadi ﷺ): “E jenumanja wandu! Chisimu une ni Ntenga jwa Allah kukwenu wanaose, Ajula jwauli Wakwe uchimwene wa kumawunde ni petaka, pangali nnungu jwine (jwakuwajilwa kun'galagatila) ikaweje Jwelepejo, akupelekaga umi ni chiwa, basi munkulupililani Allah ni Ntenga Jwakwe, Ntume jwangapakombola kulemba ni kuwalanga, ajula jwaakunkulupilila Allah ni malowe Gakwe, ni munkuyani kuti n'jongoche.”
7|159|Soni mu wandu wa Musa mwana likuga lyalikwaajongolela (achimijao) ku yakuona (Usilamu), soni ni yakuonayo akutendaga chilungamiko
7|160|Ni twaagawenye wanganyao ngosyo likumi kwisa siwili kuwa makuga (gekulungwakulungwa), ni twampele malowe Musa ndema jawam'bendile wandu wakwe mesi, kuti: “Putasyani simbo jenujo peganga.” Basi nisyaumile mwalakwemo sulo likumi kwisa siwili, mwanti lukosyo lulilose lwamanyilile pakumwela pakwe. Soni twaaunichile ni m'bulili wa liunde, ni kwatuluchisya manna ni salwa, (nikwatenda kuti): “Lyagani mu yambone yatumpeleyi.” Ni nganatutenda lupuso Uwwe, nambo achimisyene ni wawaliji nkulitenda lupuso
7|161|Soni (mwakumbusyani) katema kayawechetedwe kukwao yanti: “Tamani m'musi awu (wa Baitul Muqaddas), ni n’dyeje mwalakwemu palipose pansachile, ni m'becheteje kuti: ‘Tukululuchilani ilewi yetu.’ Soni jinjililani pannango chiinamile. Chitunkululuchile ilewi yenu, chitwajonjechesye (yambone) wakolosya.”
7|162|Nambo wawalitesile lupuso mwa wanganyao wagalawisye (lilamusi lila mwanti wawechete) malowe gane gangawaga gawasalilidwe gala, sano ni twatumisye pa wanganyao ipotesi kutyochela kwinani ligongo lyakulitenda kwao lupuso
7|163|Soni mwawusyani wanganyao ya musi (wa Ayilah) wawaliji mungulugulu mbwani, ndema jawaliji (achinsyene musio) nkuguluka mpingu wa (lisiku) Lyakuweluka (wangaja kuwulaga somba nambo kutenda ibadape), pandema jasyaichililaga somba syao mwakwela lisiku lyakuweluka lyao, nambo lisiku lyangawa lyakuweluka lyao nganisyaichililaga, yele niyatwatite pakwalinga ligongo lya kunyosya kwao
7|164|Soni (mwakumbusyani) katema kalyawechete likuga line mwa wanganyao (pakwawusya wandu wawaliji nkwajamuka awala wana gulukaga mpingu wa lisiku lyakuweluka): “Nkulilagachisya chichi kwajamuka wandu wanti Allah asigele panandi kwajonanga kapena kwapa ilagasyo yakupoteka nnope?” Wanganyao watite: “Tupate pakuliwalanjila kwa M'mbuje gwenu (kuti twajamukaga nambo nganatupikanilaga), ni kuti mwine wanganyao chawe ni woga (wakun'jogopa Allah).”
7|165|Sano katema kawaapwaanyiile ayila yawaliji nkukumbusyidwa, twajokwele awala wawakanyaga yakusakala, ni twakwembekenye awala wawalitendaga lupuso ni ilagasyo yakusakala nnope ligongo lya kunyosya kwao
7|166|Basi ndema ja walikwesyisye pangaleka yawakanyisyidweyo, twasalile kuti: “Syukani majani gakunyosyeka.”
7|167|Soni (mwakumbusyani) ndema ja wagombelesye Ambuje wenu yanti; chisimu chene taweje ali nkwatumichisya (Ayudao) mpaka lisiku lya Kiyama wachaweje ali nkwapa ilagasyo yakusakala, chisimu Ambuje wenu ni Wachitema pakupeleka ipotesi, soni chisimu Walakweo ni Wakululuka kusyene Wachanasa channope
7|168|Ni twalekangenye (Ayudao) pa chilambo kuwa mikutula-mikutula, wane mwa wanganyao wambone, nambo wane nganawa wanti iyyo, soni ni twalinjile ni yambone kwisa soni yakusakala kuti awujile (kwa Allah)
7|169|Basi ni walundite panyuma pao akulunda (wakusakala) wawachitawele chitabu (cha Taurat nambo mwangali kuchikuuya), waliji nkulisagulila ichindu (yakusakala) ya auno (umi) wapasi, ni kuwechetaga (mwakuliwimba): “Ichikululuchidwa kukwetu (kuwa mpela akutenda toba).” Nambo soni yeti naga kwaichilila ichindu ine (yakusakala) yanti chisawu iyyoyo waigundumilaga pakuijigala (kutendaga ali watende toba). Ana nganichijigalidwa chilanga kukwao cha m'Chitabu chanti ngasam'bechetela Allah ikaweje yakuonaonape? Kutendaga wanganyao asoomile yaili mwalakwemo? Sanotu Nyumba Jambesi jichiwa jambone nnope kwa wandu wali ni woga (wakun'jogopa Allah), ana jenumanja wangali lunda
7|170|Sano awala waakukamulisya chitabu (pa kuikuya yaili mwalakwemo), ni kwimikaga Swala mwakolosya (tuchalipila yambone), chisimu Uwwe wangajonanga malipilo ga akwilanya
7|171|Soni (mwakumbusyani) katema katwalinyakwile litumbi pachanya pao ni kuwa mpela nsakasa, ni wasimichisye yanti chilyagwile, (twaasalile yanti): “Kamulisyani yatumpeleyi (Taurat) mwamachili, soni kumbuchilani (malamusi) gagali mwalakwemo kuti jenumanja m'be ni woga (wakun'jogopa Allah).”
7|172|Soni (kumbuchilani) katema kawakopwesye Ambuje wenu mu wanache wa Adam kuumila m’migongo jao wanache wao (wane kuumila m’migongo ja wane muchachiwelekanilana, soni wosope nikwakoposya mun'gongo wa Adam), ni kwatendekasya kuwa mboni syakulitendela achimisyene (yakunda Tauhidi, pakwatenda kuti): “Ana nganimba Nam'mbuje gwenu?” Wanganyao watite: “Elo! Tuteendeele umboni (kuti Mmwejo ni Ambuje wetu).” Ntaakwiisa kuwecheta lisiku lya Kiyama yanti: “Chisimu uwwe pangali chatwachimaanyi chakwayana ni yele (ya Tauhidiyi).”
7|173|Kapena ntaakwiisa kuwecheta kuti: “Chisimu achatati wetu ni wawawanganyisye (Allah ni isanamu) kala, sano uwwe twagambile kuwa wanache (watwaiche) panyuma pao (ni kwaakuuyaaga), ana ni chintujonanjeje ligongo lya yawatesile wakuya yaunami?”
7|174|Soni iyyoyopeyo ni yatukuti pagopolanya ma Aya, soni kuti wanganyao awujile (kwa Allah)
7|175|Mwaasoomelaani wanganyao abali ja ajula jwatwampele ma Aya Getu, basi jwele nikuliiwuulaamo, sano shetani niwankuyiye (nikuwa najo), basi ni jwaliji mu wakusokonechela
7|176|Soni tungasache tunganyyakwile (pa uchimbichimbi) ni gele (ma Ayago), nambo kuti jwalakwe jwapendechele ku duniya ni kuya isako yakwe, basi chilandanyo chakwe chili chisawu mbwa janti nkujikalipilamo jikasapumasika (pakutiila) mwakoposya lulimi, natamuno kujileka (ngajikalipila) jikasapumasikape mwakoposya lulimi, chele ni chilandanyo cha wandu awala waakaaniile ma Aya Getu, basi siimbaani ngani kuti wanganyao achetelele
7|177|Kaje kusakala chilandanyo cha wandu awala waakaaniile ma Aya Getu! Soni achimisyene niwawele ali nkulitenda lupuso
7|178|Mundu jwan'jongwele Allah, basi nijwali jwakongoka, nambo wawalechelele kusokonechela, basi wanganyao niwali wakwasika
7|179|Soni chisimu chene twajiguumbiile Jahannama majini gamajinji kwisa soni wandu (watakajinjileko), wanganyao akwete mitima nambo wangamanyilila najo, meso soni akwete nambo wangalolela nago, ni mawiwi gakwe akwete nambo wangapikanila nago, wanganyao ali chisawu inyama, gambakuti wanganyao ni wali wakusokonechela nnope (kumpunda inyama), wanganyao ni wali waakwaanjila (malamusi ga Allah)
7|180|Soni Allah jukwete mena gambone nnope, basi mum’bombani nago, ni mwaleche awala waakugapombotasya mena Gakwe, chachilipidwa pa yawaliji nkupanganya
7|181|Soni mu wandu watwagumbile, mwana likuga lyalikwaajongolela (achimijao) ku yakuona, soni ni yakuonayo akutendaga chilungamiko
7|182|Soni awala waakaaniile ma Aya Getu, chitwajigale mbolembole wa ku ipotesi kupitila m’matala gangaakugamanyilila
7|183|Soni ngamba kwalechelela wanganyao, chisimu mpango Wangu uwele wakulimbangana
7|184|Ana ngaakuchetelela? Mwa n'jaomotu mwangali masoka, nganawa jwalakwe (Muhammadi ﷺ) ikaweje nkutetela jwakuonechela
7|185|Ana ngaakuuona uchimwene wa kumawunde ni petaka, ni ichindu yosope yaagumbile Allah, soni yanti mwine komboleka kuwa ndawi jao jakuwila jiwandichile? Ana ni abalichi panyuma paaji (Quraniji) jatachijikulupilila
7|186|Mundu jwannechelele Allah kusokonechela, basi nganakola nkun'jongola, ni akwalekaga nkusokonechela mwaomo achiyumbagayumbaga
7|187|Akum'buusya (mmwe Muhammadi ﷺ) ya ndema (jakwichila Kiyama kuti): “Jichiwa chakachi?” Jilani: “Chisimu umanyilisi wakwe uli kwa Ambuje wangu pe. Pangali wampaka ajionesye papaswela ndawi jakwe ikaweje Jwalakwe. Jisitwepe kumawunde ni petaka. Ngasijim'bichilila ikaweje mwachisupuchisya.” Akum'buusya nti chisawu mmwejo m'bele wakuwuchilichisya ya jalakwejo (ni mpaka n'jimaanyi ndawi jakwe). Jilani: “Chisimu umanyilisi wakwe uli kwa Allah, nambo wandu wajinji ngaakumanyilila.”
7|188|Jilani (mmwe Muhammadi ﷺ): “Jwangali machili gakulikamuchisya nansyene kapena kulipa isausyo ikaweje yasachile Allah, soni ngaawe nguimanyilila yakusisika ngalichuluichisye yambone, soni nga nganiyimbata yakusakala. Nganimbatu une ikaweje nkwaatetela ni kwatagulila abali jakusengwasya wandu waakukulupilila.”
7|189|Jwalakwe ni Ajula jwawan'gumbile wanganyammwe kuumila mwa mundu jumpepe (Adam), nijwaawisile kuumila mwa jwalakwejo wankwakwe (Hawa), kuti jutulalileje (jwannume jwalijose) kwa wele (wankwakweo). Sano ndema jaakwaakumbatilaga, akasajigalaga (wammasyetowo) nsigo wakwepepala, ni akasajendagajendaga nao, nambo pati upesile (nsigowo nikusigala panandi kuweleka) wanawawili (walume ni wankwao) akasam’bombaga Allah M'mbuje gwao (kuti): “Naga nkutupa mwanache jwambone (jwalungalunga) chisimu chituwe mu wakutogolela.”
7|190|Basi ndema jaakwaapaaga mwanache jwambone (jwalungalunga) akasam'biichilaga Jwalakwe (Allah) wakamusyangana najo pa yajwapele, basi Allah jutalikangene kusyene ni yaakum'bwanganya nayo
7|191|Ana akuiwanganya (ni Allah) ichindu yangawa nkugumba chilichose kutendaga yalakweyo ni yayigumbidwa
7|192|Soni nganiyiwa ipakombwele kwaakamuchisya wanganyao namuno kulikamuchisya isyeneyo
7|193|Soni naga n'di iyyiwilaanjiile ku chongoko nganiiwa inkuyiye (ngati yangali umanyilisi), yalumope kwa jemanja nkuiwilanga kapena gamba kuwa jii
7|194|Chisimu ayila yankuilumbanjila kunneka Allah iwele achikapolo mpela wanganyapemmwe, basi ilumbanjilaani soni ni in'janje (pakumpa yankusakayo) nanga nkuwecheta yakuona (yakuti jelejo milungu jisyesyene)
7|195|Ana ikwete yalakweyo ngongolo syaikwendela? Kapena ikwete makono gaikamulila? Kapena ikwete meso gaikulolela? Kapena ikwete mawiwi gaikupikanila? Jilani: “Mwawilangani akwawanganya wenu (ni Allah), kaneko ni mundendele malindi mwanti ngasimumba lipesa.”
7|196|“Chisimu kaligoselo kangu ni Allah Ajula jwaatulwisye Chitabu (Qur’an), soni Jwalakwe akwagosaga akutenda yambone.”
7|197|“Sano ayila yankuilumbanjila kunneka Jwalakwe nganiyiwa ipakombwele kunkamuchisyawanganyammwe namuno kulikamuchisya isyeneyo.”
7|198|Soni naga n'di iyyiwilaanjiile ku chongoko nganiiwa ipikene, soni chiyyione ili tananaa kukwenu kutendaga ili ngaikulola
7|199|Kamulisyani chikululuko, soni lamulani yambone, ni mwatundumalile ajinga
7|200|Soni naga gali gam'bichilile masongono gakusakala kuumila ku shetani, basi lijuyani mwa Allah, chisimu Jwalakwe ni Jwakupikanichisya, Jwakumanyilila nnope
7|201|Chisimu awala wali ni woga (wakun'jogopa Allah) pati syakwaiye nganisyo syakusakala kuumila ku shetani, akasankumbuchilaga (Allah), basi ndawi jijojo ni akasasisinukukaga
7|202|Nambo achambusanga wao (makafili gagali mashetani gachijini) akwalimbikasyaga (achimakafilio) m’kusokonechela (ni kwajonjechesya ya sambi), soni wangapumulila
7|203|Soni naga nganimwaichilila (achimakafilio) ni chisimosimo akasatiji: “Uli ngalipanganyichisya chalakwe?” Jilani: “Chisimu une ngukuya yaikuuwulidwa kukwangu kuumila kwa Ambuje wangu, aji (Qur’aniji) jiwele muli syakuumila kwa M’mbuje gwenu (Allah), soni chongolo ni chanasa kwa wandu waakukulupilila.”
7|204|Soni pati jichisoomedwaaga Qur’an, basi jipikanilani ni kujila jii! Kuti ntendeledwe chanasa
7|205|Soni mwakolanjeje Ambuje wenu (Allah) mu ntima mwenu, mwakulinandiya, mwa woga ni mwangakwesya malowe, kundawi ni kwigulo, soni ngasim'ba mu waakwaanjila
7|206|Chisimu awala (Achimalaika) wali kwa Ambuje wenu wangalikwesya pakuleka kun'galagatila Jwalakwe, ni akunswejesyaga, soni akunsujudilaga Jwalakwe
8|1|Akum'buusya ya chipanje chakupalagula (pa ngondo ja Badri kuti chigawidwe uli)? Jilani: “Chipanje chakupalagula chiwele cha Allah ni Ntenga ﷺ (ni wachagawanye). Basi mun'jogopani Allah ni kolosya yaili chilikati chenu (pakumasya utinda). Ni mumpikanilani Allah ni Ntenga Jwakwe nam'baga jenumanja n’di wakulupilila (kusyene).”
8|2|Chisimu wakulupilila (kusyene) ni awala waakutiji naga Allah achikolanjidwaga mitima jao jikasan'gumbalaga woga, soni pati achisoomeledwaga ma Aya Gakwe gakwajonjechesyaga chikulupi, soni kwa M'mbuje gwao pe ni kwaakwegamilaga
8|3|Awala waakwimikaga Swala mwakolosya, soni mu ichindu yatwapele akasatolaga
8|4|Wanganyao niwali wakulupilila kusyesyene. Akwete kupata wanganyao uchimbichimbi wakulekanganalekangana kwa M'mbuje gwao, ni chikululuko kwisa soni lisiki lyakuchimbichika (lya ku Mbepo)
8|5|(Kagawanye ka chipanje chakupalagula kaachimile wane mu wakulupilila pangaumanya ukoto wakwe), mpela yawatite pakunkoposya Ambuje wenu pannango penu (kuja kungondo ja Badri) mwakuonaonape, mwanti chisimu likuga line mu waakulupilila yachimile (pangaumanya ukoto wangondojo)
8|6|Akukanilana namwe pa yakuona (gagali magongo gangondojo) panyuma pakuonechela papaswela, (kajichime kakwe ngondojo) mpela atenda kuchinjilidwa kuchiwa aku ali nkulola
8|7|Soni (kumbuchilani) katema kawampaga chilanga Allah cha umo mwa mikutula jiwili kuti uwe wenu (mmenyane nao soni chiwwukombole, wauli nkutula wa asilikali), sano jemanja ni kusachililaga yanti (nkutula) wangali machili (wauli wamalonda) uwe wenu (wachimmenyane nao), kutendaga Allah akusaka kuchisimika chakuona ni malowe Gakwe, ni kata njiga sya achimakafili
8|8|Kuti achisimiche chakuona ni kuiwesesya yaukoleko, namuno yachime akulewa
8|9|(Kumbuchilani) katema kamwam'bendaga M'buje gwenu chikamuchisyo, basi niwan'janjile yanti: “Chisimu Une tinankamuchisye ni sausande jimo ja achimalaika wakutuluka mwakuyana.”
8|10|Ni nganaitenda yalakweyi Allah ikaweje kuti iwe abali jakusengwasya, ni kuti soni jipate kutulala ni yalakweyo mitima jenu, sano chikulupusyo nganichiwa chityochele kwinepe ikaweje kwa Allah, chisimu Allah ni Jwamachili gakupunda, Jwalunda lwakusokoka
8|11|(Kumbuchilani) katema kawankupwile (Allah) ni lugono kuwa ntunjelele wakuuma Kukwakwe, ni kuntuluchisya wanganyammwe kuumila kwinani mesi (ga wula) kuti answejesye nago ni kuntyochesya masongono ga shetani, nikuti amulimbanganye m’mitima mwenu (kuti mukawa ni woga), ni kulimbanganya nago makau (kuti gakawowochela munsanga)
8|12|(Kumbuchilani) katema kawajuwile Ambuje wenu kwa Achimalaika yanti: “Chisimu Une ndinamwe, basi mwalimbanganyani awala waakulupilile. Chindaje woga m’mitima ja awala waakanile, basi kunulaani pachanya pa ngosi, ni nkateje mwa wanganyao yala yosope (yammagasa ni mmakau)
8|13|Yalakweyo paligongo lyanti wanganyao watindene najo Allah ni Ntenga Jwakwe. Sano jwatatindane najo Allah ni Ntenga Jwakwe, basi (ni yakwe), chisimu Allah nijwaukali pakupeleka ipotesi
8|14|Yalakweyi (ni ilagasyo), basi ipasyani (jenumanja achimakafili pa duniya pano), soni chisimu akwete kupata achimakafili ilagasyo ya Moto (ku Akhera)
8|15|E junumanja wankulupilile! Pati nsimangene nao mwakuwandikana awala wakanile (pa ngondo), basi ngasimwalochesya migongo (kutila)
8|16|Sano jwataiche mwakwalochesya lyele lisikulyo n'gongo wakwe (kutila) - pangawaga galauka kwa itagu ya ngondo, kapena kusaka kuliwanga mu nkutula wine (wa Asilamu peo) - nikuti pamasile paawajilwe kupata gasabu jakuumila kwa Allah, soni liwuto lyakwe ni ku Jahannama. Kaje kusakala malo gakuujila gakwe
8|17|Mwanti jenumanja nganimwaulaga wanganyao nambo Allah ni jwawauleje, soni mmwe (Muhammadi ﷺ) nganimwasoma wanganyao ndema jamwaamiisiile (nsanga), nambo Allah ni jwawasomile (pakwalonda nao mmeso), ni kuti walinje wakulupilila kuumila Kukwakwe mayeso gambone. Chisimu Allah ni Jwakupikanichisya, Jwakumanyilila nnope
8|18|Yeleyi (ni yakuona yakwe), soni chisimu Allah ni Nkugatondoya malindi ga achimakafili
8|19|Naga mwawendaga chilamusi (jenumanja achimakafili chakupunda pangondo), basi pamasile pachim'bichilile chilamusi (chakumpunda Asilamu), sano naga nkuleka (kwatanda Asilamu), basi chiiwe yambone kukwenu, nambo naga nkuujauja (kwatanda), chituujauje (kwakamuchisya), soni likuga lyenu ngalinkamuchisya chilichose natamuno litupe chantiuli, soni chisimu Allah ali pamo ni wakulupilila
8|20|E jenumanja wankulupilile! Mumpikanilani Allah ni Ntenga Jwakwe, ni ngasimuntundumalila kutendaga jenumanja nchipikanaga
8|21|Soni kasim'ba nti chisawu awala (achinakunaku) wakutiji: “Tupikene.” Kutendaga akakupikana (kwakunda)
8|22|Chisimu inyama yakusakala nnope pameso pa Allah ni asiiwa (wangapikana yakuona) kwisa soni abubu (wangajitichisya yakuona) wali wangali lunda
8|23|Soni Allah angaumanye umbone uliose mwa wanganyao chisimu angaapiikaniisye, soni natamuno angaapiikanisye akatundumele aku achisyululaga
8|24|E jenumanja wankulupilile! Mun'jitikani Allah ni Ntenga ﷺ pati achim'bilanjilaga ku yampaka impe umi (wambone), soni manyililani yanti Allah jukusiwilikanganyaga chilikati cha mundu ni ntima wakwe (kuti akatenda yaukusaka ntimao), soni (manyililani) yanti Kukwakwe chinchisonganganyisyidwa
8|25|Soni ijogopani ipotesi yangawa nkwapata wawowopeo wakulitenda lupuso mwa jenumanja, (nambo mpaka yapate ni wambone wakwe naga ngakanya yakusakala), soni manyililani yanti Allah ni Jwaukali pakupeleka ipotesi
8|26|Soni kumbuchilani katema kamwaliji wakuwalanjika, wangalikombolela pa chilambo, nchijogopaga kunswamba wandu, basi niwan'juyiye (pamalo pantunjelele), niwan'dimbangenye ni chikamuchisyo Chakwe, nikumpa ichindu yambone kuti m'be wakutogolela
8|27|E jenumanja wankulupilile! Ngasimuntendela lupuso Allah ni Ntenga ﷺ ni kusitendela lupuso amana syenu (ichindu yansunjisyidwe), aku nchimanyililaga (kuti nkulemwa)
8|28|Soni manyililani yanti chisimu ipanje yenu kwisa soni wanache wenu jiwele fitina (jakun'dinga chikulupi chenu), soni yanti Allah Kukwakwe nikwagali malipilo gamakulungwa nnope
8|29|E jenumanja wankulupilile! Naga mun'jogopeje Allah, tam'biichile chilekanganyo (chakulekanganyichisya chilikati cha yakuona ni yaunami), ni tansiimaachisye yakusakala yenu, ni kunkululuchila. Soni Allah ni Nsyene umbone wekulungwa nnope
8|30|Soni (kumbuchilani mmwe Muhammadi ﷺ) ndema jawaliji nkuntendela malindi awala wakanile gakuti antawe, kapena am'bulaje, kapena ankoposye (m’musi wenu wa Maaka), waliji nkutenda malindi, sano Allah ni jwaliji nkuwesesya malindigo, soni Allah ni Jwambone nnope mwa akuwesesya malindi
8|31|Soni pati gachisoomedwaaga kukwao ma Aya Getu akasatiji: “Pakwete patupikene (yeleyi kala), tungawe tukusaka tungawechete yanti chisawu yeleyi, nganiyiwatu yeleyi ikaweje adisiadisi syawandu wandanda.”
8|32|Soni (kumbuchilani) katema kawatite: “E Allah! Naiwaga ayi (yaayiche nayo Muhammadi ﷺ) ili yakuona ya kuumila Kukwenu, basi tutuluchisyani wula jamaganga kuumila kwinani, kapena m'biche nayo kukwetu ilagasyo yakupoteka nnope.”
8|33|Ni nganawa Allah jwanti ni kwalagasya wanganyao kutendaga mmwe (Muhammadi ﷺ) n'di nao, soni Allah nganawa Nkwalagasya wanganyao kutendaga ali nkuwenda chikululuko
8|34|Soni chichi akwete wanganyao chaangaalagaachisya Allah, kutendaga wanganyao ali nkusiwilila (wandu) kwinjila mu Nsikiti Wakuchimbichika (wa Maaka), soni nganawa akuuchengeta wakwe? Pangali wampaka awe akuuchengeta wakwe ni ikaweje wakun'jogopa (Allah), nambo wajinji mwa wanganyao ngaakumanyilila
8|35|Ni nganijiwa swala jao pa Nyumba (ja Kaaba) ikaweje kwimba lulusi ni kwata m'myala. Basi pasyani ilagasyo ligongo lya ungakulupilila wenu
8|36|Chisimu awala wakanile akutolaga ipanje yao pakusiwilila (wandu) kwitala lya Allah. Basi taweje ali nkuitolape, nambo pambesi pakwe chigagambe kuwa madandausi kwa jemanjao, kaneka ni chaapundidwe, soni awala waakufuulu chachisonganganyisyidwa wa ku Jahannama
8|37|(Akwapaga machili achimakafili gakulimbana ni Asilamu), kuti Allah walekanganye wakusakala ni wambone, ni kwawika wakusakala wane mwa jamanjao pachanya pa wane, ni kwaunjika wosope wene basi ni kwaponya ku Jahannama, wanganyao niwali wakwasika
8|38|Mwasalilani awala waakufuulu (yanti); naga akuleka (ukafili) chakululuchilidwe yayalongolele, nambo naga akuujila soni (ku ukafili), basi matala ga (kaape ilagasyo wandu) wandanda pamasile pa gapite (kuwa chitetelo chao)
8|39|Soni mwaputani ngondo kwikanila fitina (ja galagatila isanamu) jikapatikana, ni jiwe dini josopejene jagalagatila Allah pe. Nambo naga akuleka (yagalagatila isanamuyo), basi chisimu Allah ichindu yaakutenda juwele Jwakuilolechesya
8|40|Nambo naga akugalauka, basi manyililani yanti Allah ni Akun'gosa wenu, Kaligoselo kambone nnope ni Nkukamuchisya jwambone kusyene
8|41|Soni manyililani yanti iliyose yampatile mu ipanje yakupalagula pangondo, basi chisimu liunjili limo m'maunjili nsano lipelechedwe kwa Allah ni Ntenga ﷺ kwisa soni waulongo (wa Ntenga ﷺ), wawina, masikini ni jwapaulendo, nam'baga jenumanja munkulupilile Allah ni yatwatulwisye kwa kapolo Jwetu (Muhammadi ﷺ) lisiku lyakulekanganya (yakuona ni yaunami), lisiku lyagaasimangene makuga gawili (likuga lya Asilamu ni lya makafili pa ngondo ja Badri). Sano Allah pa chindu chilichose juwele Jwakombola
8|42|(Kumbuchilani) katema kamwaliji jenumanja (likuga lya Asilamu) ku upande wachiwata wakuwandichila (ku Madina), kutendaga wanganyao (likuga lya makafili) ali ku upande wachiwata wakutalichila, sano nkutula wamalonda niuli chamwiwanda mwenu (kungulugulu mbwani). Ingawe mwatawene chilanga (chakusimanganilana), chisimu nkalekangene pa chilangacho. (Nambo mwasimangene yangagonela), kuti Allah akwanilisye kupitisya chilamusi chachaliji chelamulelamule, kuti ajonasiche wachajonasiche (pakusagula ukafili) panyuma pa chilosyo chakuonechela, ni awe ni umi wachawe umi (pakusagula chikulupi) panyuma pa chilosyo chakuonechela. Soni chisimu Allah ni Jwakupikanichisya, Jwakumanyilila nnope
8|43|(Kumbuchilani) katema kawannosyisye Allah wanganyao kulugono kwenu (mmwe Muhammadi ﷺ) ali wannono, mwanti akannosye ali wajinji, chisimu nkatengwiche wanganyammwe ni nkakanganile pakutawana nganisyo (syakumenyana nao), nambo kuti Allah wan'goosile (jenumanja). Chisimu Jwalakwe ni Jwakumanyilila yaili m’mitima
8|44|Soni (kumbuchilani) katema kamwasimangene (pa luwala lwangondo ja Badri, Allah) jwannosisye wanganyao m’meso mwenu kuwa wannono (kuti nkole ntau wakumenyana nao), ni wannaandiiye m’meso mwao (kuti akalichiliganya nnope, yoseyo) kuti akwanilisye Allah kupitisya chilamusi chachaliji chelamulelamule (chakwakombolasya Asilamu kwa amagongo wao), soni kwa Allah pe ni kwakuujila ichindu (yosope)
8|45|E jenumanja wankulupilile! Pati nsimangene nalyo likuga (lya amagongo), basi jimilichikani, ni munkolanjeje Allah kwannope kuti m'be wakupunda
8|46|Soni mumpikanilani Allah ni Ntenga Jwakwe ﷺ, ni ngasinkangana ntakwika muntengwiche ni kutyoka machili genu. Soni pililani, chisimu Allah juli pamo ni akupilila
8|47|Soni kasim'ba nti chisawu awala wana kopokaga m’milango mwao mwakutwanga ni kulionya kwa wandu, ni kusiwililaga (wandu) kwitala lya Allah. Sano Allah ichindu yaakutenda wanganyao juwele Jwaisyungula (kwaimanya chenene)
8|48|Soni (kumbuchilani) katema kajwasalalichisye shetani (achimakafili) itendo yao, ni jwatite: “Pangali mu wanduwa wampaka ankombole jenumanja lelo, soni chisimu une ni mnaasi jwenu (pachikamuchisyo chilichose).” Nambo ndema jagaonegene makuga gawili, jwaujile ku indende yakwe (kutila) ni jwatite: “Chisimu une mambalene nomwe, unetu ngwiona yangankuiona jenumanja (gagali malaika), unetu ngun'jogopa Allah, soni Allah ni Jwaukali pakupeleka ipotesi.”
8|49|(Kumbuchilani) katema kawawechetaga achinakunaku ni awala wamuli m’mitima mwao ulwele (waukafili) kuti: “Wanganyawa (Asilamu) janyenjile dini jao.” Sano jwatajegamile kwa Allah, basi chisimu Allah ni Jwamachili gakupunda, Jwalunda lwakusokoka
8|50|Soni ingawe mwaiweni pandema jaakutyosyaga Achimalaika umi wa awala waakufuulu (pakuwa), achaaputaga ku ngope syao ni ku migongo jao, soni (achasalilaga yanti): “Pasyani ilagasyo ya (Moto wa) koocha. (Nkaiweni yakogoya kusyene).”
8|51|“Yalakweyi niligongo lya (yakusakala) yagaalongwesye makono genu, soni chisimu Allah nganijuwa jwakwaatenda lupuso ata panandi achikapolo (Wakwe).”
8|52|(Nyendele ja makafili galeloga jili) chisawu nyendele ja wandu wa Firiauna ni awala wapaujo pao, wakanile imanyilo ya Allah, basi Allah ni wakwembekenye ligongo lya sambi syao, chisimu Allah ni Jwakulimbangana nnope, Jwaukali kusyene pakupeleka ipotesi
8|53|Yalakweyi niligongo lyanti Allah nganawa jwanti ni kuchigalausya chindimba chawapele wandu mpaka ali agalawisye (wanduo) umbone wauli m’mitima mwao, soni chisimu Allah ni Jwakupikanichisya, Jwakumanyilila nnope
8|54|(Nyendele ja makafili galeloga jili) chisawu nyendele ja wandu wa Firiauna ni awala wapaujo pao, wakaaniile imanyilo ya M’mbuje gwao (Allah), basi ni twaajonasile ligongo lya sambi syao, ni twamisyisye wandu wa Firiauna, soni wosope waliji wakulitenda lupuso
8|55|Chisimu inyama yakusakala nnope pameso pa Allah ni awala waakufuulu, basi wanganyao ngaakukulupilila
8|56|Awala wamwatawene nao chilanga, kaneka ni akukasaga chilanga chaocho ndawi ni katema, soni wanganyao ngaakun'jogopa (Allah)
8|57|Mwanti naga n'di mwapatikenye pa ngondo, basi mwabalalikanganyani ni wanganyawa wamunyuma mwao (pakwapa ilagasyo wanganyawa mwakwakalalichisya kuti aujilile wane waakasachilile kwakuya wanganyawa pakwalagasya Asilamu) kuti wanganyao aliwunde
8|58|Soni naga nkogopa chinyengo (chakasa chilanga) kutyochela kwa wandu, basi mwaponyelani (chilanga chao) mwakulandana (kuti pawe pangali chilanga chilikati chenu). Chisimu Allah jwaangaanonyela wachinyengo
8|59|Soni awala waakufuulu akaganichisya ata panandi yanti ampelete (Allah mwanti ngawa nkwatenda yakwatenda). Chisimu wanganyao nganawa annepelekasisye (Allah kwapa ipotesi)
8|60|Soni mwakosechelani (amagongowo) m’machili (gakuputila ngondo) mwachinkombolele, kwisa soni mahachi gewichidwe tayali, kuti mwajogoyechesye nago amagongo wa Allah ni amagongo wenu (achimakafili wa pa Maaka), ni wane wakwe wangawaga wanganyao, jenumanja ngankwamanyilila nambo Allah akwamanyilila, soni chilichose chachintole petala lya Allah tichikwanilisidwe kukwenu (malipilo gakwe), soni ngam'ba wakutendedwa lupuso
8|61|Sano naga achipendechelaga kuntunjelele, basi pendechelani kukoko nomwe ni n'jegamile kwa Allah. Chisimu Jwalakwe ni Jwakupikanichisya, Jwakumanyilila nnope
8|62|Soni naga achisakaga kuntenda chinyengo wanganyao, basi chisimu Allah chankwanile (kuwa akun'gosa wenu). Jwalakwe ni Ajula juwan'dimbangenye ni chikamuchisyo Chakwe, ni wakulupilila
8|63|Ni jwalumbikenye chilikati cha mitima jao (pakuwika chinonyelo sikati jao). Nantimuno nkaatoole yosope yaili pa chilambo (pakusachilila kulumbikanya mitima jao mwa jikajenu), nga nganimpakombola kulumbikanya chilikati cha mitima jao, nambo Allah jwalumbikenye chilikati chao. Chisimu Jwalakwe ni Jwamachili gakupunda, Jwalunda lwakusokoka
8|64|E mmwe Ntume ﷺ! Allah akunkwanila (kuwa akun'gosa wenu) pamo ni wankuyiye mu wakulupilila
8|65|E mmwe Ntume ﷺ! Mwalimbikasyani wakulupilila ya kumenyana ngondo (ni makafili). Naga ali apali mwa jenumanja (wandu) makumi gawili wakupililila, mpaka waakombole (amagongo) machila gawili , soni naga ali apali mwa jenumanja (wandu wakwana) lichila , mpaka wakombole (amagongo) wakwana sausande jimo (1000) mwa awala waakanile, ligongo lyanti wanganyao ni wandu wangali umanyilisi
8|66|Sambano Allah an'jepepachisye wanganyammwe, ni ayimanyi yanti mwa jenumanja mwana kutochomala, basi naga ali apali mwa jenumanja (wandu wakwana) lichila wakupililila mpaka wakombole (amagongo) machila gawili , soni naga ali apali mwa jenumanja (wandu) sausande jimo (1000) mpaka wakombole (amagongo) wakwana masausande gawili (2000) mwa lisosa lya Allah, soni Allah juli pamo ni akupilila
8|67|Nganiyiwajilwa kwa Ntume ﷺ kola mateeka ni mpakana ali atupiye kaje kuulaga (amagongo wakwe) pa chilambo. Nkusachilila ichindu ya duniya (mbote syaliombolela mateeka) kutendaga Allah jukusachilila (kuti mpate malipilo ga) Akhera! Sano Allah ni Jwamachili gakupunda, Jwalunda lwakusokoka
8|68|Chingawaga chilamusi chachalongolele chakuumila kwa Allah (chakunkundisya chipanje chakupalagula pa ngondo), chisimu ikankwayiye ilagasyo yekulungwa pa (mbote syaliombolela mateeka) syan'jigele
8|69|Basi lyagani mu yampalagwile pangondo (yaili) ya halaal nambo soni yambone, ni mun'jogopeje Allah. Chisimu Allah ni Jwakululuka kusyene, Jwachanasa channope
8|70|E mmwe Ntume ﷺ! Mwasalilani achimateeka wali m’makono mwenu (kuti): “Naga Allah aumanye umbone uliose m’mitima mwenu (wakunda Usilamu), champe yambone nnope kumpunda yaijigalidwe kuumila kukwenu, soni ni tankululuchile, soni Allah ni Jwakululuka kusyene, Jwachanasa channope.”
8|71|Sano naga akusaka kuntendela ulaamba (chiuwe wangali masengo kukwenu), ngati pamasile pawantendele Allah ulaamba kalakala, basi ni jwapeleche machili (kukwenu) gakwakombolela wanganyao, soni Allah ni Jwakumanyilila nnope, Jwalunda lwakusokoka
8|72|Chisimu awala waakulupilile, ni kusama (kuja ku Madina), ni kumenyana ngondo ni chipanje chao ni achimisyene wakwe petala lya Allah (Amuhajirina), kwisa soni awala (Answari) wawapele (wanganyao) pakutama ni kwakamuchisya, wele wanganyao ni asyowe (wakuchenjelana) wane ni wane.Sano awala waakulupilile nambo ni ngasama (kuja ku Madina), nganinkola kwachenjela kulikose mpaka akaasaame, nambo naga ali am'bendile chikamuchisyo pa Dini, basi mwakamuchisyani, ni ikaweje (naga ali atandene) ni wandu wachipali chilanga (chantunjelele chamwatawene) chilikati chenu ni wanganyao, soni Allah ichindu yankutenda awele Jwakuilolechesya
8|73|Nombe awala waakufuulu awele asyowe (wakuchenjelana) wane ni wane. Naga jenumanja (Asilamu) ngankutenda yele (yakuchenjelanayo) chipawe pana fitina (jangondo) pa chilambo ni kuwatanganya kwekulungwa
8|74|Sano awala waakulupilile, ni kusama (kuja ku Madina), ni kumenyana ngondo petala lya Allah (Amuhajirina), kwisa soni awala (Answari) wawapele (wanganyao) pakutama ni kwakamuchisya, wele wanyao ni wali wakulupilila kusyesyene, akwete kupata chikululuko kwisa soni lisiki lyakuchimbichika (lya ku Mbepo)
8|75|Sano awala waakulupilile panyuma (pa Amuhajirina ni Answari) ni kusama (kuja ku Madina), ni kumenyana ngondo pamo ni jenumanja, basi wanganyao ni wali mwa jenumanja. Nambo waulongo wakupagwana ni wali wakuwajilwa (kwinjilana chipanje) wane ni wane (mwaiwelele) m’chitabu cha Allah. Chisimu Allah chindu chilichose awele Jwakuchimanya chenene
9|1|(Aku ni) kuliiwuula (ku ilanga ya ntunjelele) kwakuumila kwa Allah ni Ntenga Jwakwe ﷺ kuja kwa awala wamwatawene nao ilanga (kaneka ni kuikasa) mwa akuwanganya (Allah ni isanamu)
9|2|Basi jendagani pa chilambo myesi nchechepe (mwantunjelele kaneko pawe pangali chiteteyo chilikati chenu nowe), soni manyililani yanti wanganyammwe nganim'ba munnepelekasisye Allah (kumpa ipotesi), ni kuti soni Allah juwele Jwakwajalusya achimakafili
9|3|Soni (aku ni) kwenesya kwakuumila kwa Allah ni Ntenga Jwakwe ﷺ kwa (kwamanyisya) wandu lisiku lya Hija jekulungwa yanti; chisimu Allah ni Ntenga Jwakwe ﷺ awambalene ni akuwanganya (Allah ni isanamu, nganawa asunjile ilanga yao). Sano naga ntende toba, basi chiyiwe yambone kukwenu, nambo naga nkusyulula, basi manyililani yanti wanganyammwe nganim'ba munnepelekasisye Allah (kumpa ipotesi), soni mwatagulilani awala waakanile ya ilagasyo yakupoteka nnope
9|4|Ikaweje awala wamwatawene nao ilanga (yantunjelele) mwa akuwanganya (Allah ni isanamu) kaneka ni nganampunguchisya chilichose (mu ilangayo) soni ni nganankamuchisya jwalijose pa (kumputa) jenumanja, basi mwakwanilichisyani ilanga yao mpaka mu ndawi jao. Chisimu Allah akwanonyela wawoga (wakun'jogopa Jwalakwe)
9|5|Sano pati jipite myesi jakuchimbichika, basi mwaulagani wakuwanganya (Allah ni isanamu) palipose pamwasimene, soni mwakamulani ni kwawiga uwigo, ni kwaalindilila m’matala gosope gene. Nambo naga ali atesile toba ni kwimikaga Swala mwakolosya, ni kutolaga Zaka, basi lilekani litala lyao (kuti ajendeje mwagopoka). Chisimu Allah ni Jwakululuka kusyene, Jwachanasa channope
9|6|Soni naga jumpepe mwa akuwanganya (Allah ni isanamu) ali am'bendile kuti munchiinje (awe nchiteteyo chenu), basi munchiingaani kuti mpaka apikane malowe ga Allah, kaneka ni mumpechesye kumalo gakwe gantunjelele, yalakweyi ni ligongo lyanti wanganyao ni wandu wangamanyilila
9|7|Chantiuli chakole chilanga (chantunjelele) kwa Allah ni kwa Ntenga Jwakwe ﷺ akuwanganya (Allah ni isanamu, kutendaga wanganyao ali wakasa ilanga)? Ikaweje awala wamwatawene nao chilanga (chantunjelele) pa Nsikiti Wakuchimbichika (wa Maaka). Basi mwatalonjelele ali nkunnungamichila nombe jenumanja mwalungamichilani, chisimu Allah akwanonyela wawoga (wakun'jogopa Jwalakwe)
9|8|Chantiuli (chakole chilanga chantunjelele wanganyao) kutendaga naga ali an'guwatile wangakosya kukwenu ulongo namuno chilanga? Akunsengwasyaga ni ngamwa syao kutendaga mitima jao jichikanaga (kunnonyela), soni wajinji mwa wanganyao wakunyosya
9|9|Asagwile (ya duniya) ya ntengo wannono pakusumanya ni ma Aya ga Allah, basi ni asiwilile (wandu) kwitala Lyakwe. Chisimu wanganyao iwele yakusakala nnope yaawele nkupanganya
9|10|Wangakosya kwa jwakulupilila ulongo namuno chilanga, soni wanyao ni wali wakusumba mpika
9|11|Nambo naga ali atesile toba ni kwimikaga Swala mwakolosya ni kutolaga Zaka, nikuti achalongoachimijenu mu Dini weleo, ni tugopolanya ma Aya kwa wandu wakumanyilila
9|12|Soni naga akugopola kulumbila kwao panyuma pa chilanga chao, ni kutaga nchesela mu Dini jenu, basi mwaputani ngondo achinnongola wa ukafili - chisimu wanganyao kulumbila kwao kuwele kwangali mate - (mwaputani ngondo) kuti aleche (yakusakalayo)
9|13|Ana ngankwaputa ngondo wandu waagopwele kulumbila kwao ni kusachilila ya kunkoposya Ntenga r, kutendaga soni wanganyao ni wawantandite jenumanja kandandape? Ana nkwajogopa wanganyao? Basi Allah ni jwali Jwakuwajilwa kuti mun'jogope naga n'di waakulupilila (kusyene)
9|14|Mwaputani ngondo wanganyao, Allah tiwape ilagasyo ni makono genu ni kwajigasya nchesela, ni tanchenjele jenumanja pa wanganyao, ni kuposya mitima ja wandu wakulupilila
9|15|Ni kutyosya gasabu ja mitima jao. Soni Allah tampochele toba jwansachile (mwa achimakafili panyuma pakunda Usilamu). Soni Allah ni Jwakumanyilila nnope, Jwalunda lwakusokoka
9|16|Ana nkuganichisya yanti chin'gambe kulechedwa kutendaga Allah nkaniwamanyukule awala waapuutiile ngondo (Dini Jakwe) mwa jenumanja, ni wanganiwaatenda wanepe wangawaga Allah kwisa soni Ntenga Jwakwe ﷺ ni waakulupilile kuwa isyowe yapantima. Sano Allah ni Nkusimanya chenene abali syosope sya yankutenda
9|17|Nganiiwajilwa kwa akuwanganya (Allah ni isanamu) kuti ajigose misikiti ja Allah achilitendelaga umboni achimisyene ya ukafili. Wanganyao ni wagajonasiche masengo gao (gambone), soni ku Moto chakawe wandamo
9|18|Chisimu wakuwajilwa kujigosa misikiti ja Allah ni awala waakulupilile mwa Allah ni Lisiku Lyambesi ni kwimikaga Swala mwakolosya ni kutolaga Zaka, ni ngaakun’jogopa jwinepe jwangawaga Allah. Basi wanganyao kuwa nkuwa mwa akongoka
9|19|Ana nkutesile kwaamwesya mesi wandu wa ku Hija ni kuugosa Nsikiti Wakuchimbichika (wa Maaka) kuwa yalumo ni ajula jwaakulupilile mwa Allah ni Lisiku Lyambesi ni kumenyana ngondo petala lya Allah? Ngawa nkulandana pameso pa Allah. Soni Allah ngaakwajongolaga wandu wakulitenda lupuso
9|20|Awala waakulupilile ni kusama (kuja ku Madina), ni kumenyana ngondo petala lya Allah ni ipanje yao ni achimisyene wakwe, akwete uchimbichimbi wekulungwa pameso pa Allah, soni wanganyao niwali wakupunda
9|21|Ambuje wao akwapa abali jakusengwasya ja chanasa chakuumila Kukwakwe kwisa soni chinonyelo, ni Matimbe ga ku Mbepo, akwete kupata wanganyao mwalakwemo chindimba chakwendelechela
9|22|Chakawe wandamo mwalakwemo kwa yaka ni yaka. Chisimu Allah Kukwakwe kwana malipilo gamakulungwa nnope
9|23|E jenumanja wankulupilile! Ngasimwatenda achatati wenu ni achachimwene wenu kuwa isyowe naga ali awunonyele ukafili m’malo mwa chikulupi. Sano jwachiwatende kuwa isyowe yakwe mwa jenumanja, basi wanganyao ni wali wakulitenda lupuso
9|24|Jilani: “Nawaga achatati wenu, wanache wenu, achachimwene wenu, achiwammakwenu, achanasi wenu, kwisa soni ipanje yanyyipatile, ni malonda gankugajogopela konasika, kwisa soni majumba gankuganonyela, (naiwaga yalakweyi) yakunonyeledwa nnope kukwenu kumpunda Allah ni Ntenga Jwakwe ﷺ ni kumenyana ngondo petala Lyakwe; basi jembecheyani kwikanila Allah ayiche ni chilamusi Chakwe (cha ipotesi), soni Allah ngaakwajongolaga wandu wakunyosya.”
9|25|Chisimu Allah awele ali nkunchenjela mu mbala syejinji syangondo, ni lisiku lya (ngondo ja) Hunaini, ndema ja wannyenjile winji wenu, ninganiunkamuchisya chilichose, chilambo ni cham'banile kutendaga chili chakusapanguka, kaneka ni mwagalawiche kutila
9|26|Kaneka Allah jwatulwisye kutulala Kwakwe pa Ntenga Jwakwe ﷺ ni pa wakulupilila, ni jwatulwisye soni asilikali (wachilaika) wanganimwaona, ni jwapele ilagasyo awala wawakanile, soni gele ni malipilo ga achimakafili
9|27|Soni panyuma pa yalakweyi Allah tapochele toba ja jwansachile (mwa achimakafilio panyuma pakunda Usilamu), soni Allah ni Jwakululuka kusyene, Jwachanasa channope
9|28|E jenumanja wankulupilile! Chisimu akuwanganya (Allah ni isanamu) awele najasun (wausakwa), basi akauwandichila Nsikiti Wakuchimbichika (wa Maaka) panyuma pa chaka chao chechino (cha 9 chisamile Ntume ﷺ), sano naga nkogopa kulaga, basi pangakawapa Allah tansichilisye ni umbone Wakwe naasakaga. Chisimu Allah ni Jwakumanyilila nnope, Jwalunda lwakusokoka
9|29|Mwaputani ngondo awala wangakukulupilila mwa Allah ni Lisiku Lyambesi, ni ngakuiwambala yaakanyisye Allah ni Ntenga Jwakwe ﷺ, ni ngakukuya Dini jakuona (ja Usilamu) mwa awala wawapedwile chitabu (Ayuda ni Akilisito), mpaka akapeleche nsongo kwa makono gao aku ali wakunyosyeka
9|30|Soni Ayuda akasatiji: “Uzairu (Ezara) mwanache jwa Allah.” Nombe Akilisito akasatiji: “Masihi (Isa) mwanache jwa Allah.” Kwele nikuwecheta kwao ni ngamwa syao, akusyachisya yakuwecheta ya awala wawakanile kalakala. Allah walwesile wanganyao, ana akusokonesedwa chinauli (kuleka yakuona)
9|31|Watesile achalijiganye wao (ilimu ya dini) ni akun'jogopa Nnungu wao kuwa milungu kunneka Allah, kwisa soni Masihi (Isa) mwanache jwa Maryam, kutendaga nganalamulidwa ikaweje yanti an'galagatileje Nnungu Jumpepe, pangali nnungu jwine (jwakuwajilwa kun'galagatila) ikaweje Jwele pejo, kuswejela ni Kwakwe pakuwambalana ni yaakum'bwanganya nayo
9|32|Akusachililaga kuti asimisye lilanguka lya Allah (Usilamu) ni ngamwa syao, sano Allah ni akukana ikaweje kwanilisya lilanguka Lyakwe namuno achimakafili yachime
9|33|Jwalakwe ni Ajula jwaatumisye Ntenga Jwakwe (Muhammadi ﷺ) ni chongolo kwisa soni Dini jakuona kuti ajikwesye pachanya pa dini syosope, namuno wagalagatila isanamu yachime
9|34|E jenumanja wankulupilile! Chisimu wajinji mwa achalijiganye (ilimu ya dini wachiyuda) ni wakun'jogopa Nnungu (wachikilisito) akulyaga ipanje yawandu mwaukoleko, ni akusiwilila (wandu) kwitala lya Allah. Sano awala waakukusanya golodi ni silifa (mbiya) ni ngasitolaga petala lya Allah, basi mwatagulilani ya ilagasyo yakupoteka nnope
9|35|Lisiku lyasichitukutisidwa (mbiyasyo) ku moto wa Jahannama, basi nikuchomedwa nasyo usyo syao, mbalati syao ni migongo jao, (achisalilidwaga yanti): “Ayi ni yamwalikusanyichisye mwachimisyene, basi pasyani yamwaliji nkukusanya.”
9|36|Chisimu chiwalanjilo cha myesi kwa Allah (pa chaka) nimyesi likumi kwisa jiwili, (muyalembedwele) m’chitabu cha Allah lisiku lyawagumbile mawunde ni mataka, mu jalakwejo mwana (myesi) ncheche jakuchimbichika (Mfungopili, Mfungotatu, Mfungonne ni Mfungokumi). Jele ni Dini jagoloka, basi ngasillitendaga lupuso mwachimisyene mwele (m’myesi jakuchimbichikamo). Soni jenumanja wanaose mwaputani ngondo akuwanganya (Allah ni isanamu) yaakuti wanganyao wanaose pakumputa ngondo jenumanja, soni manyililani yanti Allah ali pamo ni wawoga (wakun'jogopa Jwalakwe)
9|37|Chisimu kuchelewasya (mwesi wakuchimbichika kuti uwe wamalawi m’malo mwaunouno) kuwele konjechesya pa ukafili, akusochelesyedwa nayo awala waakanile, (mwesi umopeo) akuutenda kuwa mwesi wamba chaka chine, chaka chine ni kuutenda kuwa wakuchimbichika, kuti awutile chiwalanjilo cha (myesi) jaajitesile Allah kuwa jakuchimbichika (kuti jikwanile), basi ni akujitenda (myesi) jakuchimbichika jila kuwa (myesi) wamba. Isalalisidwe kukwao itendo yao yangalumbana, soni Allah ngakwajongolaga wandu achimakafili
9|38|E jenumanja wamkulupilile! Chipali chichi kukwenu kwanti naga nsalilidwe (yanti): “Wigulani (wa kuputa ngondo) petala lya Allah,” nkukanilila mwausito pa chilambo? Ana nnonyelwe ni umi wa duniya kumpunda Akhera? Nganiyiwatu yakusengwasya ya umi wa duniya pakulandanya ni Akhera ikaweje yannono
9|39|Naga ngankuwigula (wa kungondo), Allah champe ilagasyo yakupoteka nnope, ni tayiche nao wandu wane mmalo mwa jenumanja, soni nganim'ba mumpele chisausyo chilichose, soni Allah pa chindu chilichose awele Jwakombola
9|40|Naga ngankunkamuchisya (Ntumejoﷺngali kandu), basi pamasile pawankamuchiisye Allah ndema jawankopwesye awala wawakanile, ali jwawili mwa wawili (jumo jwakwe Abubakri t), pandema jawaliji wanawawilio kumbanga, ndema jawansalilaga n'jakwe (kuti): “Ngasin'dandaula, chisimu Allah ali nowe.” Basi Allah ni waatulwisye kutulala Kwakwe pa jwalakwejo, ni wan'dimbangenye ni asilikali (wachilaika) wanganimwaona jenumanja, niwalitesile lilowe lya awala wawakanile kuwa lyapasi, sano lilowe lya Allah nikuwa lyapenani, soni Allah ni Jwamachili gakupunda, Jwalunda lwakusokoka
9|41|Wigulani (wa kungondo) n'di wakupepuchilwa namuno wakusitopelwa, ni mmenyane ngondo ni chipanje chenu ni mwachimisyene wakwe petala lya Allah, yalakweyo ni yambone kukwenu nam'baga jenumanja wakumanyilila
9|42|Ingawe (kuwigulako) wa kuchipanje chakuwandika (chakuchipata mwakwepepala), ulendowo nikuwa wejipi chisimu angankuyiye, nambo kuti lutando (lwakuja ku Tabuki) lwatalichile wanganyao. Ni channumbileje Allah (achitiji): “Tungawe twakwete ukombosi chisimu tungakopweche namwe.” Akulijonanga achimisyene, soni Allah akumanyilila yanti chisimu wanganyao waunami
9|43|Allah ankululuchile (mmwe Muhammadi ﷺ), ligongo chichi kwapa lusa wanganyao (lwakutama ngajaula kungondo? Ngati nkajembechele kaje) mpaka amanyukuche kukwenu awala wawechete yakuona ni mwamanyilile waunami
9|44|Nganawa am'bendile lusa awala waakukulupilila mwa Allah ni Lisiku Lyambesi lwakuti akaja kumenyana ngondo ni ipanje yao ni achimisyene wakwe, soni Allah ni Jwaakwamanya chenene wawoga (wakun'jogopa Jwalakwe)
9|45|Chisimu waakum'benda lusa mmwe niwawowopeo wangakukulupilila mwa Allah ni Lisiku Lyambesi, soni wajikaichiile mitima jao, basi wanganyao mu kaichila kwaoko ali wapendapenda
9|46|Soni ingawe wasachilile yakopoka (kuja kungondo) angakukosechele yakosechela yakwe, nambo kuti kwanchimile Allah kopoka kwao, basi ni waateengwiisye, soni ni yawechetedwe yanti: “Tamani imo ni akutama.”
9|47|Ingawe wakopweche namwe nga nganan'jonjechesya ikaweje kuwatanganya, soni angaliji nkusemasema chilikati chenu (kupita nchitenda unakunaku) pakunsachilila mpumbulima, kutendaga soni mwa wanganyammwe muli mwana waakwapikanilaga wanganyao, soni Allah ni Jwaakwamanya chenene waalitenda lupuso
9|48|Chisimu pamasile pawasachilile yampumbulima kutandila kala (mmwe Muhammadi ﷺ n'di naikape m’Madina), ni awele ali nkun'galauchisyagalauchisya ichindu mpaka iyiiche yakuona (kupunda pa ngondo), ni kuonechela papaswela chilamusi cha Allah (Usilamu) kutendaga wanganyao ili nkwachima
9|49|Soni mwa wanganyao mwana jwaakutiji: “Mumbani lusa une (lwangajaula kungondo), soni ngasimumbika pa kuliingwa (kwakwaona achakongwe wa ku Roma ndakuja kulemwa).” Manyililani yanti wanganyao agwilile kala nkuliingwa, soni chisimu Jahannama jichasyungula achimakafili
9|50|Naga ili impatile yambone ikwasakalisyaga, nambo naga gali gampatile makungu akutiji: “Twalikalamuchile kalape (niligongo lyakwe makungu gatuwambele).” Ni akugalaukaga ulendo aku ali nkusengwa
9|51|Jilani: “Nganichiwa chitupatile uwwe ikaweje chaatulembele Allah, Jwalakwe ni Nkutugosa jwetu, soni kwa Allah pe basi ajegamile wakulupilila.”
9|52|Jilani: “Ana nkwembecheya kuti itupate uwwe (inepe) yangawaga chimo mu yambone iwili (kupunda pa ngondo ni kupalagula chipanje, kapena kuulajidwa ni kuja kwinjila ku Mbepo). Sano uwwe ni tukwembecheya kukwenu kuti Allah ampe ilagasyo kuuma Kukwakwe kapena kupitila m’makono mwetu, basi jembecheyagani, chisimu uwwe tukwembecheya namwe.”
9|53|Jilani: “Tolagani (chipanje chenu petala lya Allah) mwakusachilila kapena mwakulikanganichisya (yalumope), nganichiwa chipocheledwe kuumila kukwenu, chisimu wanganyammwe m'bele wandu wakunyosya.”
9|54|Soni pangali chachikwasiwilila wanganyao kuti yakutola yao ikapocheledwa kuumila kukwao, ikaweje kuti wanganyao ankanile Allah ni Ntenga Jwakwe ﷺ, ni ngakujiyichilila Swala ikaweje mwaulesi, soni ngaakutola ikaweje mwakulikanganichisya
9|55|Basi ikansengwasya ipanje yao namuno wanache wao, chisimu Allah akusaka kuti walagasye nayo yalakweyo pa umi wa duniya, ni jityoche mitima jao (pakuwa) ali achimakafili
9|56|Soni akunnumbila Allah kuti chisimu wanganyao ali mwa jenumanja, kutendaga wanganyao nganawa mwa jenumanja, nambo wanganyao ni wandu (achinakunaku) waakogopa (kuti ntaakwaulaga)
9|57|Ingawe akupata malo gakutilila kapena mbaanga (syakuti nikuuwaamo) kapena malo gakulisisa, angalungeme kwalakweko mwakangamala
9|58|Soni mwa wanganyao mwana waakun'gamba mu (kagawanye ka) sadaka, basi naga ali apedwile kachindu mwalakwemo akasanonyelwa, nambo naga nganapedwa kalikose mwalakwemo akasawa wakasilika
9|59|Sano ingawe wanganyao wajikutile pa yawapele Allah ni Ntenga Jwakwe ﷺ ni kuwechetaga kuti: “Allah akutukwanila, Allah chaatupe kuumila mu ukoto Wakwe, ni Ntenga Jwakwe ﷺ soni, chisimu uwwe kwa Allah tukusachilila (ukoto Wakwe).” (Ingaliji yambone kukwao)
9|60|Chisimu sadaka (sya Zaka) sipelechedweje kwa wakulaga, ni masikini, kwisa soni akusisonganganya, ni wakujisyowechesya mitima jao (ku Usilamu), ni pa kwapela ulokosyo achikapolo, ni (kwalipilila) wasyakwembekenye ngongole, ni petala lya Allah (mpela pa Jihadi), kwisa soni jwaakatichilwe pa ulendo. Ali ni lilamusi lyakuumila kwa Allah, soni Allah ni Jwakumanyilila nnope, Jwalunda lwakusokoka
9|61|Soni mwa wanganyao mwana wane waakunsausya Ntume ﷺ ni kuwechetaga kuti: “Jwalakweju (jugamba kutejela) liwiwi (ku iliyose ni kuijitichisya).” Jilani: “Liwiwi lyakutejela chenene kukwenu, (ngati jukwamanya waakuwecheta yakuona ni waakulambusya), jukunkulupilila Allah ni kwajitichisya wakulupilila, soni juwele chanasa kwa awala waakulupilile mwa jenumanja.” Nambo awala waakunsausya Ntenga jwa Allah ﷺ, akwete kupata wanganyao ilagasyo yakupoteka nnope
9|62|Akunnumbila Allah kukwenu kuti annonyelesye, kutendaga Allah ni Ntenga Jwakwe ﷺ ni jwali jwakuwajilwa kuti annonyelesye nawaga wanganyao wakulupilila (kusyene)
9|63|Ana ngakumanyilila yanti chisimu jwaakunsisya Allah ni Ntenga Jwakwe ﷺ nikuti akwete kupata jwalakwejo moto wa Jahannama, chakawe jwandamo mwalakwemo? Kwalakweko ni kwaluka kwekulungwa nnope
9|64|Achinakunaku akogopa yakwatuluchila Sura jakwaajuwula yaili m’mitima mwao. Jilani: “Tendagani chipongwe, chisimu Allah ni Nkuikoposya yankuijogopayo.”
9|65|Soni naga n'di ntite mwawusye (chawecheteleje malowe gachalu), chisimu mpaka ajile: “Chisimutu uwwe twaliji nkutenda yambenje ni yakunguluka.” Jilani: “Ana mwaliji nkuntenda chipongwe Allah, ma Aya Gakwe, kwisa soni Ntenga Jwakwe ﷺ?”
9|66|Kasin'diwalanga, pamasile pankufuulu panyuma pachikulupi chenu. Naga tulikululuchile likuga line mwa jenumanja, likuga line chitulipe ilagasyo ligongo lyanti wanganyao waliji wakulewa
9|67|Achinakunaku wachilume ni achinakunaku wachikongwe ali (wanakaajumo) wane kwa wane, akuchisyaga yakusakala ni kanyaga yambone, ni akasaumbataga soni magasa gao (pangatola petala lya Allah), an'diwalile Allah basi nombenajo ni jwaliwalile, chisimu achinakunaku niwali wakunyosya
9|68|Allah wapele achinakunaku wachilume ni achinakunaku wachikongwe kwisa soni achimakafili chilanga cha moto wa Jahannama, chakawe wandamo mwalakwemo, walakweo chiuchakwana wanganyao, soni Allah walwesile wanganyao, ni akwete kupata wanyao ilagasyo yakwendelechela
9|69|(Jenumanja n'di) chisawu awala wawaliji paujo penu, (chitukomboleche kun'jonanga mwatwajonanjile wanganyao, kutendaga) wanganyao waliji wakulimbangana nnope kumpunda wanganyammwe pamachili, niwakwete ipanje yejinji nnope kwisa soni wanache, basi ni wasangalalile liunjili lyao (lya duniya ndema jannono), basi nombe jenumanja ni nkuwa nkusangalalila liunjili lyenu (lya duniya kwandema jannono), yawatite pakusangalalila awala wawaliji paujo penu liunjili lyao, ni nkuwa nkutiwila (mmalowe gangali mate) yawatite pakutiwila wanganyao, wele wanyao ni wagajonasiche masengo gao pa duniya pano ni ku Akhera kwakwe, soni wanyao niwali wakwasika
9|70|Ana nganijaichilila abali ja wapaujo pao, wandu wa Nuhu, A'di ni Samuda, kwisa soni wandu wa Ibrahima, ni achinsyene Madiyana, kwisa soni misi jajapitikusyidwe (kwinani kuwa pasi, pasi kuwa kwinani jajili Sodomu ni Gomora)? Achimitenga wao waichilile ni ilosyo yakuonechela palangulangu, basi nganawa Allah jwanti nikwatenda lupuso wanganyao, nambo achimisyene niwawaliji nkulitenda lupuso
9|71|Sano wakulupilila wachilume ni wakulupilila wachikongwe wane mwa jamanjao awele isyowe ya wane, akuchisyaga yambone ni akukanyaga yakusakala, ni akwimikaga Swala mwakolosya, ni kutolaga Zaka, ni akumpikanilaga Allah ni Ntenga Jwakwe ﷺ, wanganyao ni watachatendela Allah chanasa. Chisimu Allah ni Jwamachili gakupunda, Jwalunda lwakusokoka
9|72|Allah jwapele chilanga wakulupilila wachilume ni wakulupilila wachikongwe cha Matimbe ga ku Mbepo gasikujilima cha pasi pakwe sulo, chakawe wandamo mwalakwemo, ni mauto gambone m’Matimbe Gandamo, sano chinonyelo chakuumila kwa Allah ni chachili chekulungwa kusyene. Kwalakweko nikwakuli kupunda kwekulungwa nnope
9|73|E mmwe Ntume ﷺ! Limbanani nao achimakafili kwisa soni achinakunaku, ni mwajumulile ntima, soni mauto gao ni ku Jahannama, kaje kusakala malo gakuujila gakwe
9|74|Akunnumbila Allah kuti nganawecheta (malowe gachalu), kutendaga wawechete malowe gaukafili, ni wakufuulu panyuma pa Usilamu wao, ni wasachilile (kutenda malindi) gawalepele kugaichila, ni nganachiona chakusakala chilichose (pakwika kwa Usilamu chachatendekasisye ganisya yamalindi), ikaweje kuti Allah ni Ntenga Jwakwe ﷺ wasichilisye wanganyao ni ukoto Wakwe. Basi naga atende toba chiiwe yambone kukwao, nambo naga anyosye Allah tiwape ilagasyo yakupoteka nnope pa duniya pano ni ku Akhera kwakwe, soni nganakola wanganyao pa chilambo kaligoselo ata nkulupusyo
9|75|Soni mwa wanganyao mwana wawatawene najo Allah chilanga chanti: “Naga atupe ukoto Wakwe chisimu chitupelecheje sadaka nikuwa kwene mwa atenda ngoto.”
9|76|Nambo katema kawapele ukoto Wakwe, wautendele ubaili ni wanyosyisye aku achisyululaga
9|77|Basi yakuichisya yakwe nikwaliji kwawika unakunaku m’mitima mwao kwikanila lisiku lyatachisimangana Najo, ligongo lyakuwwesechesya Allah ya watawene Najo, soni ligongo lya unami wawaliji nkulambusya ndawi ni katema
9|78|Ana ngakumanyilila yanti Allah jukusimanya asili syao ni mitemela jao, soni yanti Allah ni Jwakumanyilila nnope yakusisika
9|79|Awala waakwasogoda wandu wakulipeleka pakutola sadaka syejinji mwa wandu wakulupilila, ni (kwasogoda soni) awala wangakupata (chakutola) ikaweje (channono cha) ukombosi wao, basi ni akuwa ali nkwaatenda chipongwe wanganyao; Allah chiwalipile pa chipongwe chaocho, soni ni akwete kupata wanganyao ilagasyo yakupoteka nnope
9|80|Mwawendelani chikululuko wanganyao kapena nneche ngawendela chikululuko (yalumope), namuno mwawendele chikululuko katema kakwana makumi nsano nagawili , basi Allah nganawa wakululuchile wanganyao, yalakweyo ni ligongo lyanti wanganyao ankanile Allah ni Ntenga Jwakwe ﷺ, sano Allah ni jwangaajongola wandu wakunyosya
9|81|Awala wawasigalile munyuma (ngajaula kungondo ja Tabuki), wasangalele pakutama kwao panyuma pa (kuwigula) Ntenga jwa Allah ﷺ, ni yachimile yakuputa ngondo ni chipanje chao ni achimisyene wakwe petala lya Allah, ni watite: “Nkawigula (wa kungondo) mu lyoto (chitukuta chejinji).” Jilani: “Moto wa Jahannama ni waupundile nnope lyoto ingawe waliji wana umanyilisi.”
9|82|Basi asecheje panandipe (pa duniya pano) nambo chachilila kwannope (ku Akhera) kuwa malipilo pa yawaliji ali nkupanganya
9|83|Sano nam’busyaaga Allah (kungondo ja Tabuki) kuja ku likuga line mwa jamanjao ni kum’bendaga lusa lwakopoka (kuja kungondo sine syasipatikaneje panyuma pakwe), basi jilani: “Nganim’ba nkopweche none mpaka kalakala, soni nganim’ba mumputile ngondo none mmagongo, chisimu wanganyammwe mwanonyelwe kutama (ngajaula kungondo) kandanda, basi tamagani pamo ni wakusigala munyuma.”
9|84|Soni ngasimunswalila ata panandi (mmwe Muhammadi ﷺ) jwalijose jwaawile mwa jamanjao, soni ngasin’jima pelembe lyakwe (kum’bombela dua), chisimu wanganyao ankanile Allah ni Ntenga Jwakwe ﷺ, ni awile ali wakunyosya
9|85|Soni ikansengwasya ipanje yao namuno wanache wao, chisimu Allah akusaka kuti walagasye nayo yalakweyo pa duniya pano, nikuti mitima jao jityoche (pakuwa) ali achimakafili
9|86|Soni pati jitulusyidwe Sura jakuchisya yanti: Munkulupililani Allah soni ni mputeje ngondo pamo ni Ntenga Jwakwe ﷺ, ayipanje mwa jamanjao akum’bendaga lusa (lwangajaula nao kungondo), ni akutiji: “Tulekani tuwe pamo ni akutama (pannango).”
9|87|Yanonyele yakuwa pamo ni wakusigala munyuma, ni mudindidwe chidindo m’mitima mwao, mwanti wanganyao ngaakupata umanyilisi
9|88|Nambo Ntenga ﷺ ni awala wakulupilile najo imo, aputile ngondo ni chipanje chao ni achimisyene wakwe, soni wanganyao akwete kupata yambone, soni wanyao ni wali wakupunda
9|89|Allah jwalinganyichisye wanganyao Matimbe ga ku Mbepo gasikujilima cha pasi pakwe sulo, chakawe wandamo mwalakwemo, kwele ni kupunda kwekulungwa nnope
9|90|Soni akutola ipaka (yakuona) mu warabu wanchimisi wayiche (kwa Ntenga ﷺ) kuti apedwe lusa (lwangajaula kungondo), nambo awala (achinakunaku) wawannambwisye Allah ni Ntenga Jwakwe ﷺ, wagambile kutama (mwangali kuwenda lusa kwa Ntenga ﷺ), chiyapate awala wakanile mwa jamanjao ilagasyo yakupoteka nnope
9|91|Pangali ulemwa (pa ngajaula kungondo) kwa (wandu) wangali machili, kapena wakulwala, kapena awala wangaakupata yakuti atole (yakwakamuchisya pa ulendo kapena yakwalechela wakusigala pannango), naga achikulupichikaga kwa Allah ni Ntenga Jwakwe ﷺ. Pangali litala lililyose lya (kwagambila) wakolosya, soni Allah ni Jwakululuka kusyene, Jwachanasa channope
9|92|Nambo soni (pangali ulemwa) kwa awala wanti ndema jawam’bichilile kuti mwasosele chakwela (pakuja ku ngondo), mmwe nikuti: “Nganguchipata chilichose chanti ni kunkwesyapo,” wagalawiche aku meso gao galinkulakatisya misosi jamadandausi ligongo lyangachipata chilichose chachatole (chakamuchisya pa ulendowo)
9|93|Nambo kuti litala (lyachigambilo) lili pa awala waakum’benda lusa (lwangajaula ku ngondo) kutendaga ali wakupata, yanonyele yakuwa pamo ni wakusigala munyuma, ni amudindile Allah chidindo m’mitima mwao, mwanti wanganyao ngakumanyilila (ukoto waakwasa)
9|94|Chantolele ipaka (yaunami yangajaulila kungondo) pandema jachim'bujile kukwao. Jilani: “Nkatola ipaka, nganituwa tunkulupilile jenumanja, Allah pamasile paatutagulile ya abali syenu, soni Allah chagaone masengo genu pamo ni Ntenga Jwakwe ﷺ, kaneka (panyuma pa kuwa kwenu) ni chachim'buchisya kwa Nkumanyilila yakusisika ni yakuonechela, basi ni taachintagulila pa ichindu yamwaliji nkupanganya.”
9|95|Pachin'galauche kuja kukwao channumbile Allah kukwenu kuti mwaleche (nkatenda chilichose), basi mwalekani, chisimu wanganyao awele usakwa (ligongo lya itendo yao yangalumbana), soni mauto gao ni ku Jahannama kuwa malipilo ga yawaliji nkupanganya
9|96|Akulumbila kukwenu kuti mwasangalalile, basi nantimuno mwasangalalile nambo chisimu Allah ngawa nkwasangalalila wandu wakunyosya
9|97|Warabu wanchimisi ni wapundile nnope ukafili ni unakunaku, soni ni wawajilwe kuti akajimanya mipingu ja yatulwisye Allah kwa Ntenga Jwakwe ﷺ, sano Allah ni Jwakumanyilila nnope, Jwalunda lwakusokoka
9|98|Soni mwa warabu wanchimisi mwana waakuionaga yaakutola (petala lya Allah) nti chisawu mbote syalulele, ni akuujembechelaga mpupulusi kuti umpate wanganyammwe, pawanganyao ni pauli mpupulusi wakusakala (chiwapate achinsyene), sano Allah ni Jwakupikanichisya, Jwakumanyilila nnope
9|99|Soni mwa warabu wanchimisi mwana wane waakunkulupilila Allah ni Lisiku Lyambesi, ni akuiona yaakutola (petala lya Allah) kuwa chakuliwandichilisya kwa Allah ni (chakwatendekasya kupata) maduwa ga Ntenga ﷺ. Manyililani yanti! Chisimu yalakweyo niyakwawandichisya wanganyao (kwa Allah), Allah tachajinjisya wanganyao ku Ukoto Wakwe, chisimu Allah ni Jwakululuka kusyene, Jwachanasa channope
9|100|Sano wawalongolele ni kuwa wandanda (mu Usilamu) mwa Akusama (wawasamile ku Maaka), ni Akukamuchisya (wali alukosyo wa m’Madina), kwisa soni awala wawaakuyiye wanganyao mwa umbone, Allah tachanonyela (pakwapochela masengo gao gambone), nombe nao tachinonyelwa Najo (pa malipilo gatachaalipila), soni walinganyichisye wanganyao Matimbe ga ku Mbepo gasikujilima pasi pakwe sulo. Chakawe wandamo mwalakwemo kwa yaka ni yaka. Kwalakweko ni kupunda kwekulungwa nnope
9|101|Soni mwa awala wali mungulugulu mwenu (dusi ni nsinda wa Madina) mu warabu wanchimisi mwana achinakunaku, nambo soni achinsyene nsinda wa Madina apimiiliile pa unakunaku (mwanti) ngankwamanyilila, Uwwe tukwamanyilila, chitwape ilagasyo kawili kose (pa duniya pano), kaneka ni tachiuchisyidwa ku ilagasyo yekulungwa nnope (pa Kiyama)
9|102|Sano wane ajitichisye ilemwa yao (ni kutenda toba), awanganyisye masengo gambone ni gane gakusakala, mwanti Allah chiwapochele toba jao, chisimu Allah ni Jwakululuka kusyene, Jwachanasa channope
9|103|Jigalani sadaka m’chipanje chao kuti mwatakatisye (ku sambi) ni kwaswejesya najo (ku ubaili), soni mwaombeleje duwa, chisimu duwa jenu jiwele jakwatulasya wanganyao, sano Allah ni Jwakupikanichisya, Jwakumanyilila nnope
9|104|Ana ngaakumanyilila yanti Allah ni jwaakupochela toba kuumila kwa achikapolo Wakwe ni kusipochela sadaka, soni yanti Allah ni Jwakupochela nnope toba, Jwachanasa channope
9|105|Soni jilani: “Panganyani (yankusaka), basi Allah tagaone masengo genu pamo ni Ntenga Jwakwe ﷺ kwisa soni wakulupilila, kaneka (panyuma pa kuwa kwenu) ni chachim'buchisya kwa Nkumanyilila yakusisika niyakuonechela, basi ni taachintagulila pa ichindu yamwaliji nkupanganya.”
9|106|Sano wane watesile kuti ajembecheyeje chilamusi cha Allah (toba jao nganijipocheledwe), mwine chiwape ilagasyo kapena chiwapochele toba jao, sano Allah ni Jwakumanyilila nnope, Jwalunda lwakusokoka
9|107|Ni (pana achinakunaku wane) awala wawatawile nsikiti pakupeleka ilagasyo (kwa Asilamu), ni (kulimbikasya) ukafili, ni gawanya chilikati cha wakulupilila, ni kuutenda kuwa chiliindo cha kwalindilila awala wana kumputaga ngondo Allah ni Ntenga Jwakwe ﷺ kalakala, soni chisimu chene chaweje nkulumbila (kuti): “Nganitusaka (pakutawa nsikitiu inepe) ikaweje umbone.” Sano Allah ni akuwichila umboni kuti chisimu wanganyao waunami
9|108|Ngasin’jima (kuswali) mwalakwemo ata panandi, chisimu nsikiti wawalembeleledwe kutandila lisiku lyandanda pakun’jogopa (Allah), niwauli wakuwajilwa kuti n’jime (kuswali) mwalakwemo, mwelemo mwana wandu wakunonyelwa kuliswejesya, sano Allah ni akwanonyela wakuliswejesya
9|109|Ana ajula jwana kulembelelaga chakutawa chakwe pa woga wakun'jogopa Allah ni (pa kusachilila) chinonyelo (Chakwe) ngawa ni jwali jwambone, kapena ajula jwana kulembelelaga chakutawa chakwe munjengwe mwa lisimbo lyaagumuchila ni gumuchila najo m’moto wa Jahannama? Sano Allah jwangaajongola wandu wakulitenda lupuso
9|110|Chakutawa chao achila chawatawile ngachileka kuwa chakutaga chikaiko m’mitima mwao ni ikaweje mitima jao jili jikatichekatiche (pa kuwa), sano Allah ni Jwakumanyilila nnope, Jwalunda lwakusokoka
9|111|Chisimu Allah jusumile kwa wakulupilila mitima jao ni chipanje chao pantengo wanti akwete kupata wanganyao Litimbe lya ku Mbepo, akuputa ngondo petala lya Allah, basi ni akuwulagaga (makafli) nombe nao ni kuwulajidwaga. Achi ni chilanga chakuonaonape chaalichisisye Nsyene mu Taurat, mu Injil kwisa soni mu Qur'an. Ana ni nduni jwali jwakwanisya nnope chilanga chakwe kumpunda Allah? Basi sengwani ni malonda genu gansumisyene Najo, soni kwalakweko ni kupunda kwekulungwa nnope
9|112|(Wakulupilila wakwe awala) wakutendatenda toba (pati alemwisye), wakutenda ibada nnope, wakunnapilila (Allah), wakuchuluya kutawa (Swaum), wakwinamajinama (kuswali), wakusujudusujudu, wakuchisya yambone soni wakanya yakusakala, soni wagosa mipingu ja Allah, sano mwapani abali jakusengwasya wakulupilila
9|113|Nganiyiwa (yakuwajilwa) kwa Ntume ﷺ ni awala waakulupilile kwawendela chikululuko wagalagatila isanamu, namuno akaliji waulongo, panyuma pakumanyukuka kukwao kuti wanganyao niwandu wa ku Moto Waukali (pakuwa ali makafili)
9|114|Soni nganikuwa kuwenda kwa Ibrahima chikululuko kwawendela babagwe ikaweje ligongo lya chilanga chajwatawene nao. Nambo ndema ja yamanyukwiche kukwakwe yanti walakweo mmagongo jwa Allah jwawambalene nao. Chisimu Ibrahima jwaliji jwakum'benda nnope Allah mwakulinandiya, jwakutulala ntima
9|115|Soni Allah nganawa jwanti ni kwasochelesya wandu panyuma pa kwajongola, ni ikaweje ali watagulile kaje yakuwajilwa kuiwambala. Chisimu Allah chindu chilichose awele Jwakuchimanya chenene
9|116|Chisimu Allah uwele Wakwe uchimwene wa kumawunde ni petaka, akupelekaga umi ni chiwa, soni nganinkola wanganyammwe jwangawaga Allah akun’gosa waliose namuno akunkamuchisya
9|117|Chisimu Allah jwajendelechele kupochela toba ja Ntume ﷺ, Akusama (wawasamile ku Maaka) ni Akukamuchisya (wali alukosyo wa m’Madina) awala wawankuyiye (Ntumejo(ﷺ pa ndema ja masausyo (pakuja kumenyana ni Aroma ku Tabuki), panyuma panti mitima ja likuga line mwa jamanjao jasigele panandi kuti jipombotale (kuleka litala lyagoloka), kaneka (Allah) jwapochele toba jao, chisimu Jwalakwe kwa jamanjao juwele Mpole kusyene, Jwachanasa channope
9|118|Ni (jwapochele soni toba) kwa awala watatu wana kulechedwaga (toba jao ngapocheledwa chitema) kwikanila ndema ja chaawanile chilambo mwachisapanguchilemu, ni wawanikwe soni m’mitima mwao, ni wasimichisye yanti pangali kwakuntilila Allah ikaweje Kukwakwe pe. Kaneka ni jwakombolasyisye wanganyao kutenda toba kuti atende tobajo, chisimu Allah ni Jwakupochela nnope toba, Jwachanasa channope
9|119|E jenumanja wankulupilile! Mun’jogopani Allah ni m’be pamo ni akuwecheta yakuona
9|120|Nganiyiwajilwa kwa achinsyene nsinda wa Madina ni wali mungulugulu mwao mu warabu wanchimisi kusigala munyuma kunneka Ntenga jwa Allah ﷺ(pangalongana najo ku ngondo), soni (nganiyiwajilwa) kulongosya umi wao kuleka umi wakwe. Yalakweyo ligongo lyanti wanganyao ngawa nkwakola njota, kapena kwapata matabu, kapena kwakola sala petala lya Allah, soni ngawa nkuliwata pa malo pa kwapikasya ntima achimakafili, soni ngawa nkwapatisya amagongo chipato chilichose, ni ikaweje gakulembedwa kukwao masengo gambone pa yalakweyo. Chisimu Allah jwangajonanga malipilo ga wakolosya (masengo)
9|121|Soni ngawa nkutola wanganyao chakutola chamwana namuno chekulungwa, soni ngawa nkutumbulukanya chiwata, ikaweje ikulembedwa kukwao kuti Allah chachalipila (malipilo) gambone nnope ga yawaliji nkupanganya
9|122|Soni wakulupilila nganawa wanti ni akopocheje wanaose (wakungondo kunneka Ntume ﷺ jikape), anauli ngakopoka kuumila mwiikuga lililyose lya jamanjao kalikuga (wakungondo), kuti (wakusigalao) alijiganyeje ya Dini (kwa Ntume ﷺ), ni kuti watetele wandu wao pataujile kukwao kuti wanganyao aligose (ku ilemwa)
9|123|E jenumanja wankulupilile! Mwaputani ngondo awala achimakafili wam’bandichile, ni akusimane kalalisya mwa jenumanja, soni manyililani yanti Allah ali pamo ni wakun’jogopa (Jwalakwe)
9|124|Soni ndema jilijose jajikutulusyidwa Sura, basi wane mwa jamanjao (achinakunaku) pana waakutiji: “Ana nduni mwa jamanja jwajin’jonjechesye jalakweji chikulupi?” Basi kwa awala waakulupilile ni jajonjechesye chikulupi soni akuwa ali nkusengwa
9|125|Nambo kwa awala wamuli m’mitima mwao mwana ulwele (waunakunaku) ni jajonjechesye yakunyalaya (ukafili ni unakunaku) ku yakunyalaya yao (yakalape), ni akuwaga ali makafili
9|126|Ana ngaakuiona yanti wanganyao akulinjidwa pa chaka chilichose kampepe kapena kawilikose (ni makungu gakulekangana-lekangana)? Nambo kaneka wangatenda toba (kwa Allah) namuno kuliunda
9|127|Soni ndema jilijose jajikutulusyidwa Sura (jakwajuwula ungalumbana wao), akasaloleganaga (kuti agwale aku achitiji): “Ana pana jwalijose jwakum’bona?” Kaneka ni akasapwilingana (mwagwala), Allah ajipwilingenye mitima jao (kwilanguka lyachikulupi) ligongo lyanti wanganyao ni wandu wangali umanyilisi
9|128|Chisimu chene pamasile pam’bichilile wanganyammwe Ntenga ﷺ jwakuumila mwa jenumanja, ikasain’dandaulikasya jwalakwe yayinnagasisye wanganyammwe, jwakuwichila ntima pa jenumanja (kuti n’jongoche ni nkajinjile ku Mbepo), kwa wakulupilila juwele mpole kusyene, jwachanasa channope
9|129|Nambo naga akwendelechela wanganyao kunyosya, basi jilani: “Allah akungwanila (kuwa Nkungosa jwangu), pangali nnungu jwine (jwakuwajilwa kun’galagatila) ikawe Jwalakwe, kwa Jwalakwe pe njegamiile, soni Jwalakwe ni M’mbuje jwa Arishi (Chindanda Chaulungu) jekulungwa nnope.”
10|1|Alif–Lam–Ra. Aga ni ma Aya ga m’Chitabu chegumbale lunda lwakusokoka
10|2|Ana iwele yakusimonjeka kwa wandu kun’juwulila Uwwe mundu (jumpepe) mwa jamanjao (jwali Muhammadi ﷺ) yanti: “Mwatetelani achinawandu, ni kwapa abali jakusengwasya awala waakulupilile janti: Akwete kupata wanganyao kwa M’mbuje gwao malipilo gambone ga itendo yawalongwesye?” Achimakafili akutiji: “Chisimu aju ni nsawi jwakuonechela.”
10|3|Chisimu M’mbuje gwenu ni Allah Ajula juwagumbile mawunde ni mataka m’masiku nsano nalimo, kaneka ni jwatenjele pa Arishi (Chindanda Chaulungu), jukulondesyaga ichindu (ya iwumbe Yakwe). Pangali nkuchondelela (jwanti nikuchondelela Kukwakwe) ikaweje panyuma pa lisosa Lyakwe. Jwalakwejo ni Allah M’mbuje gwenu, basi mun’galagatilani (Jwelepejo), ana ngankukumbuchila
10|4|Kukwakwe nikwakuujila kwenu wanaose, (achi ni) chilanga cha Allah chakuonaonape. Chisimu Jwalakwe nijwaakutandisyaga gumba iwumbe, kaneka chachiyiusyausya (kuigumba panyuma pakuwa) kuti akaalipile mwa chilungamiko awala waakulupilile nikutendaga yambone, sano awala waakanile akwete kupata yakumwa ya mesi gamasemule nnope ni ilagasyo yakupoteka nnope ligongo lya ukafili wao uwaliji nkutenda
10|5|Jwalakwe ni Ajula jwaalitesile lyuwa kuwa lyakuwala, mwesi nikuwa wakumulika, ni awupimiile (mwesio) mauto kuti mmanyilileje winji wa yaka ni chiwalanjilo, Allah nganagamba gumba yalakweyo ikaweje mwakuonaonape (ngawa mwachanache), akugopolanya ma Aya kwa wandu wakumanyilila
10|6|Chisimu chene mu kapisyangane ka chilo ni muusi, ni yaagumbile Allah kumawunde ni petaka iwele ilosyo kwa wandu wakun’jogopa (Allah)
10|7|Chisimu awala wangakwembecheya ya kusimangana Nowe, ni kunonyelwa nao umi wa duniya, ni kutulalila nao, ni awala waakuwa ali nkugakwanjila ma Aya Getu
10|8|Wanganyao mauto gao ni ku Moto ligongo lya yawaliji nkupanganya
10|9|Chisimu awala waakulupilile ni kutendaga yambone, M’mbuje gwao tiwajongole ligongo lya chikulupi chao, chisikajilimeje cha pasi pao sulo, ku Matimbe Gachindimba (ku Mbepo)
10|10|Kawombe ka maduwa gao mwalakwemo (takajileje): “Kuswejela ni Kwenu E Mmwe Ambuje wetu!” Soni kakomasyane kao mwalakwemo (takajileje): “Mtendele!” Sano kumbesi kwa kuwomba kwao takajileje: “Lumbili losope lwene alapikwe Allah M’mbuje jwa iumbe yosope.”
10|11|Soni ingawe yanti Allah akwajanguichisyaga wandu yakusakala (yaakuliwendelaga mwaukali) yaakutiji pakwajanguichisya yambone (pati am’bendilemo), jingaliji jilamulidwe kukwao ndema jao (jakonasichila), basi ni tukwalekaga awala wangaakwembecheya ya kusimangana Nowe mkusokonechela mwao achiyumbagayumbaga
10|12|Soni naga mundu chili chinkwayiye chakusausya akasatuwendaga ali agonile chamumbalati mwakwe, kapena chitamile, kapena chiimile, basi ndema jatukuntyochesyaga chakusausya chakwecho akwendelechelaga (mu ukafili wakwe) nti chisawu nganatuwendeje pa chakusausya chachankwayiye, iyyoyopeyo ni yaitite pakunonyelesyedwa kwa akupelenganya malile (pa sambi) ya awele ali nkupanganya
10|13|Soni pamasile patwajijonasile mikutula paujo penu ndema jajasakesye, kutendaga achimitenga wao waichilile ni ilosyo yakuonechela, nambo nganawa wanti nikulupilila, iyyoyopeyo niyampaka tujile pakwalipila wandu akulewa
10|14|Kaneka tuntesile jenumanja kuwa wawinjila pa chilambo panyuma pa wanganyao kuti tulole yatin’jileje pakupanganya masengo
10|15|Soni pati gasoomedwe kukwao ma Aya Getu gakupikanika chenene, awala wangaakwembecheya ya kusimangana Nowe akasatiji: “Ikani najo Qur’an jangawaga aji, kapena n’jigalausye.” Jilani: “Nganiyiwa kukwangu yanti mpaka najigalausye mwakusaka kwangu, ngangukuya ikaweje yayikuuwulidwa kukwangu, chisimu une ngogopa ilagasyo ya lisiku lyekulungwa naga nanyosye Ambuje wangu.”
10|16|Jilani: “Allah angasache nga nganinajisooma kukwenu, soni nga nganammanyisya ya jalakweji, mwanti natemi chilikati chenu ndema ja umi welewu nkanijiwe jalakweji, ana wangali lunda?”
10|17|Ana nduni jwali jwalupuso nnope kumpunda jwansepele Allah unami, kapena kanila ma Aya Gakwe? Akulewa chisimu chene ngawa nkupunda
10|18|Soni ni akuigalagatilaga kunneka Allah ichindu yangawa nkwapa ipotesi namuno kwakamuchisya, ni akutiji: “Walakwewa ni akutuwendela wetu kwa Allah.” Jilani: “Ana nkuntagulila Allah yangaakuimanyilila kumawunde namuno petaka? Kuswejela ni Kwakwe soni jutalikangene kusyene ni yaakum’bwanganya nayo.”
10|19|Soni wandu nganawa (kalakala pandawi ja Adam) ikaweje nkutula umpepe (wagalagatila Allah), basi ni walekangene (panyuma pakwe), mwanti likawaga lilowe lyalyalongolele lyakuumila kwa M'buje gwenu (lyangapa ilagasyo yekulungwa nnope ikaweje ku Kiyama), chisimu kungajilanyidwe chilikati chao pa ichindu yawatindanaga pa yalakweyo
10|20|Soni wanganyao akutiji: “Nambi uli ngachikutulusyidwa kukwakwe chimanyilo kuumila kwa M’mbujegwe?” Basi jilani: “Chisimu yakusisika nsyene jwakwe ni Allah, sano jembecheyagani, chisimu none jwakwe ndili mu akwembecheya pamo ni jenumanja.”
10|21|Sano pati twapele kupasya wandu ukoto panyuma pa masausyo gagakwayiye, jele ndemajo wanganyao akasatanda kugatendela malindi ma Aya Getu. Jilani: “Allah nijwachitema pakuwesesya malindi.” Chisimu achimitenga Wetu (Achimalaika) akulemba malindi gankutawana.”
10|22|Jwalakwe ni Ajula jwaakunkombolasya wanganyammwe kwenda pankuli ni pambwani, kwikanila ndema jankuwaga mu yombo, nikwendaga nao (yomboyo) ni mbungo jambone, wanganyao nikusengwa nayo, (mwatwitu!) mbungo jachimbunga nikuiwichilila (yomboyo), nikwawichilila soni wanganyao matumbela kuumila mbali ni mbali, kaneka wanganyao nikulupilila yanti asyungulilidwe (ni chonasiko); akasam’bendaga Allah mwakunswejechesya dini Jakwe (pakum’benda Jwelepejo, achitiji): “Naga nkwika mwakutujokola mu yalakweyi chisimu chene chituwe mu wakutogolela.”
10|23|Nambo pati wajokwelemo, papopo akutandaga unampitiku (wakumpitikuchila Allah) pa chilambo mwangawajilwa. E achinawandu! Chisimu unampitiku wenuo chiun’jonanje mwachimisyene. Kusengwa kwaumi wa duniya (kuli kwannono), kaneka Kukwetu nikwakuujila kwenu, basi nituchintagulila yamwaliji nkupanganya
10|24|Chisimu chilandanyo cha umi wa duniya chili chisawu mesi (gawula) gatutulwisye kuumila kwinani, basi nikuwanganyichilana ni galakwego mmela wapetaka mu yaakulyaga wandu ni ilango, kwikanila ndema jalikujigalaga litaka ipeto yakwe (pakuwisikala ni mmela) ni kuliisalalisya (ni uluwa), mwanti achimisyene (litakalyo) niganisya yanti wana ukombosi pa lyalakwelyo (wagowola yaapandileyo), chilamusi Chetu chikasayiwichililaga lwachilo kapena lwamuusi nikuitenda nti chisawu yegungule, mpela nganiyiwa konyokonyo liso, iyyoyopeyo niyatukuti pakusalichisya ma Aya kwa wandu wakuchetelela
10|25|Sano Allah jukuwilanjila ku Nyumba Jantendele (ku Mbepo) ni akun’jongolela jwansachile kwitala lyagoloka
10|26|Akwete kupata awala waakolosyisye (chikulupi nimasengo gao malipilo) gambone nnope (Mbepo) kwisa soni yakonjechesya (kum’bona Allah), soni chipi ngasichiunichila ngope syao namuno kunyosyeka, wanganyao niwandu wa ku Mbepo, wanyao kwalakweko takawe wandamo
10|27|Sano awala wapanganyisye yakusakala, malipilo ga chakusakala gakulandana nichalakwecho, soni kunyosyeka kuchaunichila, ngasakola nkwagosa (kuipotesi yakuumila) kwa Allah, gambakuwa ngope syao nti chisawu siunichilidwe ni ipande yachilo chachipi, wanganyao niwandu wa ku Moto, wanyao kwalakweko takawe wandamo
10|28|Soni (mwakumbusyani ya) lisiku lituchasonganganya wanaose, nituchiti ku awala wawawanganyisye (Allah ni isanamu): “Jimani papopo jenumanja ni akwawanganya wenuwo (pakwagalagatila pamo ni Allah), kaneko ni tuchalekanganya chilikati chao (ni Asilamu), sano akwawanganya wao wala tachiti: “Wanganyammwe nganim’ba nkutugalagatila uwwe.”
10|29|“Basi Allah akukwanila kuwa Mboni chilikati chetuwe ni jenumanja yanti uwwe chisimu pangali yatwayimanyaga yakutugalagatila kwenu.”
10|30|Kwalakweko mundu jwalijose tachimanyilila kusyene yajwalongwesye, ni tachiuchisyidwa kwa Allah M’mbuje gwao Jwakuonaonape, ni ichasokonechela wanganyao ayila yawaliji nkuyisepelela (kuwa milungu jao)
10|31|Jilani: “Ana nduni jwaakumpaga lisiki kuumila kwinani ni pasi? Kapena nduni jwakamulile kupikana ni kulola? Soni nduni jwaakukoposyaga chawumi kuumila mu chachiwe nikoposya chachiwe kuumila mu chawumi? Soni nduni jwaakulondesyaga indu yosope?” Tajile: “Allah.” Basi jilani: “Nambi uli jenumanja ngan’jogopa (Jwalakwe)?”
10|32|Basi Jwalakwejo ni Allah M’mbuje gwenu Jwakuonaonape, ana panyuma pa yakuona pana ine pangawaga kusokonechela? Ana nkugalausyidwa chinauli (kuleka kun’galagatila Jwalakwe)
10|33|Iyyoyopeyo niyalitite pakusimichika lilowe lya Ambuje wenu pa awala wannyosyisye (Allah) lyanti wanganyao nganawa akulupilile
10|34|Jilani: “Ana mu akwawanganya wenu (ni Allah) pana jwaakutandisyaga gumba iwumbe; kaneko (ili iwile) ni kuiwusyawusya?” Jilani: “Allah ni jwaakutandisyaga gumba iwumbe kaneko ni kuiwusyawusya. Ana nkugalausyidwa chinauli (kuleka litala lyagoloka ni kuya lyesokonechele)?”
10|35|Jilani: “Ana mu akwawanganya wenu (ni Allah) pana jwaakongolelaga ku yakuona?” Jilani: “Allah ni jwaakongolelaga ku yakuona. Ana jwaakongolela ku yakuona ngawa nijwali jwakuwajilwa kunkuya, kapena ajula jwangawa nkulipatila chongoko niikaweje akajongoledwe? Ana chipali chichi kukwenu? Nkulamula chinauli?”
10|36|Soni wajinji mwa wanganyao ngaakukuya ikaweje liganichisya pe, chisimu liganichisya ngawa nkukamuchisya chilichose pa yakuona. Chisimu Allah ni Nkuyimanya chenene yaakutenda
10|37|Soni nganijiwa Qur’aniji janti nikutungwa ni jwinepe jwangawaga Allah, nambo kuti jiyiche kwitichisya ayila yayaliji paujo pakwe (Taurat ni Injil), ni kusalichisya chitabu (malamusi gagalembedwe), jangali kaikasya nkati mwakwe, jityochele kwa M’mbuje jwa iwumbe yosope
10|38|Kapena wanganyao akuti: “Jwalakwe (Muhammadi ﷺ) ni jwaajitunjile?” Jilani: “Basi ikani najo sura jimpepe jakulandana najo (Qur’an), ni mwawilanje watinkombole (kwawilanga kuti ankamuchisye) wangawaga Allah nam’baga jenumanja nkuwecheta yakuona.”
10|39|Nambo ayikaaniile yanganaisyungula umanyilisi wakwe, namuno kalulila kwakwe nganikwapate. Iyyoyopeyo ni yawatite pakanila awala wapaujo pao. Basi nnole yajatite pakuwa mbesi jawalupuso
10|40|Sano wane mwa wanganyao pana waakujikulupilila jalakweji (Qur’an), nambo soni wane mwa wanyao pana wangakujikulupilila, sano Ambuje wenu ni waakwamanya chenene akuwatanganya
10|41|Sano naga achinkanilaga jilani: “Une ngwete masengo gangu, nombe jenumanja nkwete masengo genu. Jenumanja ntalikangene nayo yangupanganya, une none ndalikangene nayo yankupanganya.”
10|42|Soni mwa wanganyao mwana waakupikanilaga kukwenu (mwaukoleko ndema jankusooma Qur’an), ana mmwe mpaka mwaapikanasye asiiwa namuno ali wangali lunda
10|43|Soni mwa wanganyao mwana waakunkolondochesyaga meso (mwachalu), ana mmwe mpaka mwaalondolele watatale meso namuno ali wangalola
10|44|Chisimu Allah jwaangaateenda lupuso lulilose wandu, nambo kuti wandu achimisyene ni waakulitenda lupuso
10|45|Sano lisiku lyatachasonganganya wanganyao, (ichiwa) nti chisawu nganatama (pa duniya) ikaweje ndawi jimpepe jamuusi. Tachimanyigana chilikati chao (nambo pangali jwatachinkosowalila n’jakwe). Pamasile paajonasiche awala wawakaaniile yakusimangana ni Allah, soni nganawa wakongoka
10|46|Soni kanga chitunnosye (mmwe Muhammadi ﷺ pa duniya pepano) ine mwa ayila (ipotesi) yatukwatetela kapena kumpa chiwa (nkanitunnosye tiyapatepe), basi Kukwetu ni kwakuujila kwao, soni Allah ni Mboni pa yaakutenda
10|47|Soni nkutula uliose ukwete ntenga, basi pandema jatachiyika ntenga jwao (ku Kiyama) kuchilamulidwa chilikati chao mwa chilungamiko, soni wanganyao ngasatendedwa lupuso
10|48|Sano ni akutiji: “Ana chele chilangachi chiyiche chakachi nam’baga jenumanja nkuwecheta yakuona?”
10|49|Jilani (mmwe Muhammadi ﷺ): “Une jwangali machili gakulipela isausyo nansyene kapena kulikamuchisya ikaweje yasachile Allah. Nkutula uliose ukwete ndema jakwe (jakuwila), pati jiyiche ndema jaojo, basi nganawa ajichelewasisye kwakandawi namuno kujijanguya.”
10|50|Jilani: “Ana nkuyiona uli naga ili im’bichilile ilagasyo Yakwe (ya Allah) lwachilo kapena lwamuusi, ana niyapi mu yele (ilagasyoyo) yaakuikulumisya akulewa (kuti iyicheje mwachitema)?”
10|51|“Ana pandema jatiichigwa (ilagasyoyo) ni tinchiikulupilila? (Tinchiwusyidwa kuti): Ana sano (ni nkuikulupilila) kutendaga mwaliji jenumanja n’di kuikulumisya (mwachalu)?”
10|52|Kaneko kuchiwechetedwa kwa awala wawalitesile lupuso kuti: “Pasyani ilagasyo yandamo, ana nkulipidwa (inepe) yangawaga imwaliji nkupanganya!”
10|53|Sano wanganyao akum’busyaga (mmwe Muhammadi ﷺ) kuti: “Nambo yalakweyi yakuona?” Jilani: “Eee! Ngwalumbila Ambuje wangu, chisimu yalakweyi yakuona, soni jenumanja nganim’ba iyyilepelekasyisye.”
10|54|Soni ingawe kuti mundu jwalijose juwatesile lupuso jwaakwete yosope ya pa chilambo, jukasachilile kuja kuliombolela nayo, soni tachiligamba chamuntima ndema jatachiyiona ilagasyo, ni kuchilamulidwa chilikati chao mwachilungamiko, soni wanganyao ngasatendedwa lupuso
10|55|Manyililani yanti chisimu Allah ni Nsyene yosope yaili kumawunde ni petaka. Manyililani yanti chisimu chilanga cha Allah ni chakuonaonape, nambo kuti wajinji mwa wanganyao ngaakumanyilila
10|56|Jwalakwe akupeleka umi ni kupeleka chiwa, soni Kukwakwe chinchiuchisyidwa
10|57|E jenumanja achinawandu! Pamasile pachim’bichilile chamuko (Qur’an) kuumila kwa M’mbuje gwenu, ni chakuposya (ulwele) wauli m’mitima mwenu, nambo soni chongolo ni chanasa ku wakulupilila
10|58|Jilani: “Mwaukoto wa Allah ni chanasa Chakwe (apatile yalakweyi), basi kwaligongo lyele asangalale.” Yalakweyo niyambone nnope kupunda (ipanje) yaakusonganganya
10|59|Jilani: “Ana nkuyiona uli mu lisiki lyaatulwisye Allah kukwenu, basi jenumanja nillitesile line mu lyalakwelyo kuwa lya haraam line ni kuwa lya halaal.” Jilani: “Ana Allah ni jwanchisisye (yalakweyi) kapena nkunsepela Allah unami?”
10|60|Ana nganisyo sya awala waakunsepela Allah unami sili syantiuli ya lisiku lya Kiyama (akuganisya yanti tachikulupuka ku ipotesi)? Chisimu Allah akwete ukoto kwa wandu, nambo kuti wajinji mwa wanganyao wangatogolela
10|61|Ni ngankuwaga (mmwe Muhammadi ﷺ) m’masengo galigose, soni ngankusoomaga mwalakwemo chilichose cha m’Qur’an, soni (jenumanja achinawandu) ngankupanganyaga masengo galigose, ikaweje Uwwe tukuwaga Mboni pa jenumanja ndema jankujijilika nago, soni ngachikasasisika kwa Ambuje wenu (chindu) chausito wanti mpela lunyilili pasi kapena kwinani, soni namuno chamwana nnope kupunda chalakwecho kapena chakulilapo niikaweje chili m’chitabu chakusalichisya (chilichose Al-Lauh-Al-Mahfuz)
10|62|Manyililani yanti chisimu isyowe ya Allah ngasiyiwa ni woga soni ngasiyiwa yakudandaula
10|63|Awala wawakulupilile ni kuwa ni woga (wakun’jogopa Allah)
10|64|Akwete kupata wanganyao abali jakusengwasya pa umi wa duniya (kupitila mu sagamisi syambone), ni ku Akhera (chakapate yambone), pangali galausya malowe ga Allah, kwalakweko ni kupunda kwekulungwa nnope
10|65|Sano gakan’dandaulikasya malowe gao (mmwe Muhammadi ﷺ), chisimu machili ni uchimbichimbi yosope yene ya Allah, Jwalakwe ni Jwakupikanichisya, Jwakumanyilila nnope
10|66|Manyililani yanti chisimu Allah ni Nsyene (iwumbe yosope) yaili kumawunde ni yaili petaka, sano awala waakuiwendaga yinepe yangawaga Allah ngaakuikuyaga yakuiwanganya (ni Allah), ngakukuyaga ikaweje liganichisyape, soni nganawa wanganyao ikaweje nkusepelela unami basi
10|67|Jwalakwe ni Ajula jwam’bichile chilo kuti ntulalilejemo, soni muusi (autesile) kuwa wakuloleka (yindu kukwenu), chisimu mu yalakweyo mwana ilosyo kwa wandu wakupikanichisya
10|68|Wanganyao akutiji: “Allah alitendele mwanache.” Kuswejela ni Kwakwe, Jwalakwe ni Jwakusichila kusyene, iwele Yakwe (yosope) yaili kumawunde ni yaili petaka. Nganinkola wanganyammwe umboni uliose pa yalakweyi. Ana nkum’bechetela Allah yangankuimanyilila
10|69|Jilani: “Chisimu awala waakunsepela Allah unami nganawa apundile.”
10|70|Kusengwa (kwandema jannono chakupate) pa duniya, kaneko Kukwetu ni kwakuujila kwao, soni ni tuchapa kupasya ilagasyo yakupoteka nnope ligongo lya ukafili wao uwaliji nkutenda
10|71|Soni mwasoomelani abali ja Nuhu, ndema jajwatite kwa wandu wakwe: “E wandu wangu! Nakuwaga kukunsakalisya kutama kwangu (nomwe) ni kumbusya kwangu ma Aya ga Allah, basi kwa Allah njegamiile, basi songanganyani malindi genu pamo ni akwawanganya wenu (ni Allah), soni malindi genugo gakawa gakusisika kukwenu, kaneko ni mpitisye chilamusi chenu kukwangu soni nkamba lipesa.”
10|72|“Nambo naga nkugalauka (kuleka utenga wangu niyenu), basi une ngangun’juga malipilo galigose, malipilo gangu nganigawa kwinepe ikaweje kwa Allah, soni une namulidwe kuti mbe mwa Asilamu.”
10|73|Nambo wankaaniile. Basi nitwan’jokwele pamo ni wawaliji najo imo m’chombo, ni twatesile wanganyao kuwa wawinjila, ni twamisyisye awala wawakaaniile ma Aya Getu, basi nnole mujawelele mbesi jaakuteteledwa
10|74|Kaneko panyuma pakwe twatumisye achimitenga ku wandu wao, ni wayichilile ni ilosyo yakuonechela, nambo nganawa wanti ni kuikulupilila yawaikanile (wane) kala. Iyyoyopeyo ni yatukutiji pakudinda idindo m’mitima mwa akusumba mpika
10|75|Kaneko panyuma pao twantumisye Musa ni Haruna kwa Firiauna ni nduna syakwe pamo ni ilosyo Yetu, nambo walikwesyisye nikuwa wandu wakulewa
10|76|Basi ndema jayaichilile yakuona kuumila Kukwetu watite: “Chisimu awu ni usawi wakuonechela.”
10|77|Musa jwatite: “Ana jenumanja nkuti iyyo pakuigamba yakuona pati im’bichililemo? Ana awu usawi? Soni asawi nganawa apundile.”
10|78|Wanganyao watite: “Ana mmwe ntuyichilile kuti ntugalausye ku (chikulupi) chatwasimene nacho achatati wetu, sano ukulu ni uwe wajenumanja wawili m’chilambo (cha Misra chino)? Uwwetu nganituwa tunkulupilile jenumanja.”
10|79|Sano Firiauna jwatite: “Ikaninajo kukwangu nsawi jwalijose jwakumanyilila chenene (usawi).”
10|80|Basi ndema jawaikangene asawi, Musa jwaatesile kuti: “Ponyani yankusaka kuponya.”
10|81|Basi ndema jawaponyisye, Musa jwatite: “Yam’biche nayoyitu uwele usawi, chisimu Allah chauwesesye sampano. Chisimu Allah jwangakolosya masengo gaakuwatanganya.”
10|82|“Soni Allah chailimbikasye yakuona ni malowe Gakwe, namuno akulewa yachime.”
10|83|Nambo pangali wawankulupilile Musa niikaweje achachanda wa mu wandu wakwe pakun’jogopa Firiauna ni nduna syao kuti ata kwalagasya. Soni chisimu Firiauna jwaliji jwakulikwesya pa chilambo, soni chisimu jwalakwe jwaliji mu akupunda malile pa konanga
10|84|Sano Musa jwatite: “E wandu wangu! Nam’baga jenumanja munkulupilile Allah, basi Kukwakwe pe jegamilani nam’baga jenumanja Asilamu (wakulipeleka kwa Allah).”
10|85|Basi wanganyao watite: “Tujegamiile kwa Allah. E Ambuje wetu! Ngasintutenda uwwe kuwa akulagasyidwa ni wandu walupuso.”
10|86|“Soni tujokolani ni chanasa Chenu ku wandu achimakafili.”
10|87|Ni twan’juwulile Musa ni nkulugwe (Haruna) yanti: “Mwakolochesyani wandu wenu m’Misra majumba, nin’gatende majumba genugo kuwa mwakuswalila (pakuti nganim’ba nkombwele kuswalila m’misikiti), soni jimikani Swala mwakolosya, ni mwape abali jakusengwasya wakulupilila.”
10|88|Sano Musa jwatite: “Ambuje wetu! Chisimu Mmwe mumpele Firiauna ni nduna syakwe ipeto ni ipanje pa umi wa duniya, Ambuje wetu! (Wanganyao akuikamulisya masengo yalakweyo) kuti asochelesye kwitala Lyenu. Ambuje wetu! Ijonangani ipanje yao, ni n’jijumusye mitima jao mwanti akakulupilila mpaka ayione ilagasyo yakupoteka nnope.”
10|89|Jwalakwe jwaatite: “Duwa jenu wanawawilimmwe (Musa ni Haruna) pamasile pajijanjidwe, basi lungamikani, soni ngasinkuya litala lya awala wangali chachimanyi.”
10|90|Nitwajombwesye mbwani wanache wa Israila, basi Firiauna ni asilikali wakwe wakuyiye wanganyao mwa uwwanga ni umagongo, kwikanila ndema jakunsimene (Firiauna) kumilwa jwatite: “Ngulupilile yanti: Pangali jwakuwajilwa kun’galagatila ikaweje Ajula jwankulupilile wanache wa Israila, soni une ndili mwa Asilamu.”
10|91|Ana sano (ninkukulupilila) kutendaga pamasile pamwanyosyisye kala, soni ni mwaliji mu akuwatanganya
10|92|Basi lelo chitun’jokole (pakuchichuwula m’mbwani) chiwiliwili chenu kuti m’be chilosyo kwa wapanyuma penu. Soni chisimu wandu wajinji akuikwanjila ilosyo Yetu
10|93|Soni chisimu chene twakolochesye wanache wa Israila mauto gakuchimbichika (Shami ni Misra), ni twapele lisiki lyambone, basi ni nganatindana kwikanila ndema jawayichilile umanyilisi. Chisimu M’mbuje gwenu chachijilanya chilikati chao lisiku lya Kiyama pa ichindu yawalij nkutindana pa yalakweyo
10|94|Sano naga (mmwe Muhammadi ﷺ) n’di pakaika mu ichindu yatuntuluchisye, basi mwawusyani awala waakusooma chitabu (chachatulusyidwe) paujo penu (Taurat ni Injil). Chisimu yakuona pamasile payim’bichilile kuumila kwa Ambuje wenu (Allah), basi ngasim’ba mu wakaichila
10|95|Soni ngasim’ba ata panandi mwa awala waakaaniile ma Aya ga Allah ntakwika kuwa mu wakwasika
10|96|Chisimu awala walisimichiche lilowe lya Ambuje wenu (lya ilagasyo) pa wanganyao, nganawa akulupilile
10|97|Namuno chili chaichilile chilosyo chilichose, mpaka ayione ilagasyo yakupoteka nnope
10|98|Ana wapali nsinda wawakulupilile (panyuma pakuyiona ipotesi) mwanti chikulupi chakwe (pajele ndemajo) ni kuukamuchisya (kuutyosya mu ipotesiyo) pangawaga wandu wa Yunusu? Pandema jawakulupilile twatyochesye ilagasyo yakwalusya pa umi wa duniya, ni twasengwasisye kwikanila ndema (jao jakuwila)
10|99|Soni M’mbuje gwenu angasache wosope wali pa chilambo angakulupilile wanaose, ana mmwe ni mpaka mwakanganichisye wandu kuti mpaka awe wakulupilila
10|100|Soni nganiyiwa yanti mundu jwalijose ni kulupilila ikaweje kwa lisosa lya Allah, ni akuwikaga ilagasyo yakunyalaya ku awala wangali lunda (lwakuchetelela ilosyo ya Allah)
10|101|Jilani: “Nnole, ana ichichi yaili kumawunde ni petaka!” Nambo ilosyo kwisa soni akutetela nganawa akamuchisye ku wandu wangaakukulupilila
10|102|Ana wanganyao akwembecheya (inepe) yangawaga (chonasiko) chakulandana nti chisawu mowa ga awala wawapite paujo pao? Jilani: “Basi jembecheyani, chisimu none jwakwe ndinamwe mu akwembecheya.”
10|103|Kaneko chitwakulupusye achimitenga Wetu ni awala waakulupilile, iyyoyopeyo ili yakuwajilwa Kukwetu kwakulupusya wakulupilila
10|104|Jilani (mmwe Muhammadi ﷺ): “E jenumanja achinawandu! Nam’baga jenumanja n’di wakaika pa dini jangu (ja Usilamu), basi (manyililani yanti) nganimba nagalagatile awala wankwagalagatila wangawaga Allah, nambo une ngun’galagatila Allah Ajula jwaakumpaga chiwa, soni namulidwe kuti mbe mwa akukulupilila.”
10|105|Soni (salilidwe yanti): “Lungamisyani ngope jenu ku Dini mwakupendechela ku Uujika Wakwe, soni ngasim’ba ata panandi mwa akuwanganya (Allah ni isanamu).”
10|106|“Soni ngasinchilumbanjila chindu changawa nkunkamuchisya namuno kumpa isausyo kunneka Allah, sano naga nkuika mwakutenda (yele), basi chisimu mmwejo chim’be mwa akulitenda lupuso.”
10|107|Sano Allah naga ali atite ankwayikasye masausyo, basi pangali wampaka agakungunukule ikaweje Jwalakwe, soni naga ansachilile yambone, basi pangali jwampaka awuwusye ukoto Wakwe, akuwuyikasyaga kwa jwansachile mwa achikapolo Wakwe, soni Jwalakwe ni Jwakululuka kusyene, Jwachanasa channope
10|108|Jilani: “E jenumanja achinawandu! Pamasile paim’bichilile yakuona kuumila kwa M’mbuje gwenu, sano jwaajongweche, basi ni kuti akongoka kwakulikamuchisya nsyene, soni jwasochelele, basi ni kuti akusochelela kwakulikonya nsyene, soni une nganimba nkunnolela jwenu”
10|109|Soni (salilidwe yanti): “Kuyani yayikuuwulidwa kukwenu, soni pililani mpaka Allah ajilanye, soni Jwalakwe ni Jwambone nnope mu akwilanya (magambo).”
11|1|Alif–Lam–Ra. (Achi ni) Chitabu chagachisidwe chenene ma Aya gakwe, kaneka ni kugasalichisya chenene kuumila kwa (Allah) Jwalunda lwakusokoka, Jwakusimanya abali syosope
11|2|(Atesile yalakweyi) kuti nkagalagatila ikaweje Allah, chisimu une kukwenu kuumila Kukwakwe ndili nkutetela soni nkutagulila abali syakusengwasya
11|3|Soni ni kuti mum’bendeje chikululuko M’mbuje gwenu kaneko ni kutenda toba Kukwakwe, chansengwasye ni yakusengwasya yambone kwikanila ndema jekolanjidwe (jakuwila), ni tachimpa (ku Kiyama) nsyene ukoto jwalijose ukoto wakwe, nambo naga nkugalauka, basi chisimu une ngun’jogopela ilagasyo ya Lisiku Lyekulungwa
11|4|Kwa Allah ni kwakuujila kwenu, soni Jwalakwe pachindu chilichose awele Jwakombola
11|5|Manyililani yanti chisimu wanganyao akukwinya idali yao kuti an’juwe Jwalakwe (Allah pakusisa yaili m’mitima mwao), manyililani yanti pandema jaakuliunichilaga nguo syao, Jwalakwe jukumanyililaga yaakusisa ni yaakulosya. Chisimu Jwalakwe ni Nkumanyilila chenene yaili m’mitima
11|6|Soni pangali chiumbe chilichose chakuulukutaga petaka ikaweje lisiki lyakwe lili kwa Allah, nijukumanyilila liuto lyakwe lyakutamilichika (mun’gongo mwaatatigwe kapena pa duniya) kwisa soni malo gakuchisunjila (m’chitumbo chaachikulugwe kapena m’malembe), yosope ili m’chitabu chakusalichisya (chilichose Al-Lauh-Al-Mahfuz)
11|7|Soni Jwalakwe ni Ajula juwagumbile mawunde ni mataka m’masiku nsano nalimo, soni Arishi Jakwe (Chindanda Chaulungu) jaliji pachanya pa mesi, (jwaatesile yalakweyi) kuti an’diije wanganyammwe yanti wani mwa jenumanja watapanganye masengo gambone nnope. Nambo naga n’di mwasalile yanti: “Chisimu wanganyammwe chinchiukulidwa panyuma pakuwa.” Awala wakufuulu akutiji: “Nganiuwatu walakweu ikaweje usawi wakuonechela.”
11|8|Soni naga tuli twaachelewachisye wanganyao ilagasyo kwikanila ndema jewalanjile, chisimu akutiji: “Chichi chikuntawa (ilagasyoyo kuti ikaika)?” Manyililani yanti lisiku lyakwaichilila (ilagasyoyo) nganiyiwa iwambasyidwe kukwao, ni ichasyungula ayila (ilagasyo) yawaliji nkuyitendela chipongwe
11|9|Soni naga tuli tumpele kupasya mundu ukoto kuumila Kukwetu, kaneka nikuutyosya kukwakwe, chisimu jwalakwe akuwaga jwakwasa ntima, jwakufulu
11|10|Soni naga tuli tumpele kupasya ntendele panyuma pa masausyo gagankwayiye, chisimu akasatiji: “Yakusakala indyosile.” Chisimu jwalakwe jukasawa jwakusimbwa, jwakuliiti
11|11|Ikaweje awala waapilile nikutendaga yambone, wanganyao akwete kupata chikululuko ni malipilo gekulungwa
11|12|Sano mmwe (Muhammadi ﷺ) mwine kuwa nkuleka ine mu yaikuuwulidwa kukwenu, ni kuwanidwa nayo chidali chenu ligongo lyanti wanganyao akutiji: “Ligongo chichi nganiyitulusyidwa kukwakwe imatiilo ya chipanje, kapena lilaika kwika najo imo?” Chisimutu mmwe ninkutetelape, sano Allah pachindu chilichose juwele Nkulolela
11|13|Kapena wanganyao akuti: “Jwalakwe (Muhammadi ﷺ) nijwaajitunjile (Qur’aniji)?” Jilani: “Basi ikani nasyo sura likumi syakulandana najo nisili syakutungwa, nimwawilanje watinkombole (kwawilanga kuti ankamuchisye) wangawaga Allah nam’baga jenumanja nkuwecheta yakuona.”
11|14|“Nambo naga akan’jitika wanganyammwe (wakwawilanga kuti ankamuchisyeo), basi manyililani yanti (Qur’anijo) jitulusyidwe mwa umanyilisi wa Allah, ni kuti pangali nnungu jwine (jwakuwajilwa kun’galagatila) ikaweje Jwelepejo, ana nambi jenumanja chim’be Asilamu?”
11|15|Waliose waakusaka umi wa duniya ni ipeto yakwe, chitwakwanichisye (malipilo ga) itendo yao pa duniya pepo, soni wanganyao palakwepo ngaawa wakupungusyidwa (kalikose)
11|16|Wanganyao ni awala watakatende ngakola ku Akhera ikaweje Moto, soni ijonasiche yaapanganyisye pa duniyapo, ni iwele soni yakuweseka yaawele ali nkutenda
11|17|Ana (Muhammadi ﷺ kapena wakulupilila) wali pachilosyo chakuonechela (Qur’an) chakuumila kwa Ambuje wao, soni mboni jakuumila Kukwakwe (jwali Jibulilu) jikujikuya (Qur’anijo kwisa kujijitichisya, mpaka alandane ni achimakafili)? Kutendaga paujo pakwe (chaiche) chitabu cha Musa (Taurat, chachaliji soni) nnongola ni chanasa (pajele ndemajo)! Wanganyao (waali pachilosyo chakuonechelao) akuchikulupilila chalakwe (chitabu cha Qur’anichi, ni tachipata Mbepo), nambo watachikane chele m’mikutula (ja achimakafili), basi Moto nichilanga chao. Sano mmwe ngasim’ba nkukaichila ya chalakwechi, chisimu chalakwechi ni chakuonaonape chakuumila kwa Ambuje wenu, nambo kuti wandu wajinji ngaakukulupilila
11|18|Ana soni nduni jwaali jwalupuso nnope kumpunda jwaakunsepela Allah unami? Wanganyao taachiyika nao kwa M’mbuje gwao, soni mboni (Achimalaika) sichiti: “Wanganyawa ni awala wawannambuchisye M’mbuje gwao.” Manyililani yanti! Malweso ga Allah gali pa walupuso
11|19|Awala waakusiwilila (wandu) petala lya Allah ni kulisachililaga kupombotala, soni wanganyao Akhera akuwa nkujikanila
11|20|Wanganyao nganawa wanti nikunnepelekasya (Allah kwapa ipotesi) pachilambo, soni nganakola nkwaagosa jwalijose jwangawaga Allah, ilagasyo ichijonjechesyedwa kukwao (ligongo lyakwasochelesya achimijao), nganawa nkukombola kupikana (yakuona) soni nganawa nkuiwona
11|21|Wanganyao ni awala waalijonasile achimisyene (pakulijinjisya ku Moto), soni ni ichasokonechela ayila yawaliji nkuisepelela (kuwa milungu jao)
11|22|Pangali kaichila yanti wanganyao ku Akhera tachiwa wakwasika nnope
11|23|Chisimu awala waakulupilile ni kutendaga yambone ni kuujila mwakulinandiya kwa M’mbuje gwao, wanganyao niwandu wa ku Mbepo, wanyao kwalakweko takawe wandamo
11|24|Chilandanyo chamikutula jiwiliji (makafili ni Asilamu) chili chisawu (mundu) jwangalola soni jwangapikana, ni jwakulolaga soni jwakupikanaga, ana wawiliwa mpaka awe yalumo (kawe kao) nkwalandanyamo? Ana ngankuchetelela
11|25|Soni chisimu chene twantumisye Nuhu ku wandu wakwe (nijwatite): “Chisimu une kukwenu ni nkutetela jwakuonechela.”
11|26|“Mwanti ngasin’galagatila (chinepe) ikaweje Allah. Chisimu une ngun’jogopela ilagasyo ya Lisiku Lyakupoteka nnope.”
11|27|Basi achinkulungwa awala wawakanile mwa wandu wakwe watite: “Ngatukum’bonatu mmwe ikaweje mundu mpela uwwewe, soni ngatukum’bonatu kuti ankuyiye ikaweje awala wali wapasi petu, (soni ankuyiye) naganisyape (nkanachetelele yenumwe), soni ngatukuuona kukwenu uchimbichimbi ni umbone uliose wakutupunda uwwe, nambo tukun’ganichisya jenumanja kuti waunami.”
11|28|Jwalakwe jwatite: “E wandu wangu! Nkuiona uli, nimbaga une ndili pachilosyo chakuonechela chakuumila kwa Ambuje wangu, soni ni ambele ukoto (utume) kuumila Kukwakwe, basi ni upupuliganyisyidwe kukwenu (ukotowo), ana uwwe nimpaka tunkanganichisye walakwe (ukotowo) kutendaga jenumanja n’di nkuuchima?”
11|29|“Soni E wandu wangu! Ngangun’juga chipanje pa wele (utengau), malipilo gangu nganigawa kwinepe ikaweje kwa Allah, soni une nganimba naawinjile awala waakulupilile, chisimu wanganyao tachisimangana ni M’mbuje gwao (nikwalipila yambone yao), nambo une ngum’bona jenumanja kuti n’di wandu ajinga.”
11|30|“Soni E wandu wangu! Ana wani wampaka anjenjele kwa Allah ndili naawinjile wanganyao? Ana ngankuganisya?”
11|31|“Soni une ngangunsalila yanti ngwete imatiilo ya ipanje ya Allah, soni ngangumanyilila yakusisika, soni nganguti chisimu uneji lilaika, soni nganguti kwa awala wagakwachembulusya meso genu: ‘Allah ngawa nkwaapa yambone.’ Allah ni jwaakumanyilila chenene yaili m’mitima mwao. Chisimu une (kwikana mwakuwecheta yele) pajele ndemajo chimbe mu walupuso.”
11|32|Wanganyao waatite: “E mmwe Nuhu! Chisimu nkanganile nowe, soni ni nchulwiye ukangani waakangana noweo, basi gambani kwikanayo yankutujogoyechesyao nam’baga nkuwecheta yakuona.”
11|33|Jwalakwe jwaatite: “Chisimu Allah ni jwampaka ayichenayo kukwenu naga ali asachile, soni jenumanja nganim’ba munnepelekasyisye.”
11|34|“Soni chamuko changu nganichiwa chinkamuchisye nantimuno ndili sachile kun’jamuka naawaga Allah akusaka kunnechelela kusochelela, Jwalakwe ni M’mbuje gwenu, soni Kukwakwe tinchiuchisyidwa.”
11|35|Kapena wanganyao (achimakafili wa pa Maaka) akuti: “Jwalakwe (Muhammadi ﷺ) ni jwaajitunjile (Qur’aniji)?” Jilani: “Naiwaga najitunjile une, basi ilewi yangu (yakutungako) imbate nansyene, nambo une ndalikangene nayo ilewi yankulewa wanganyammwe.”
11|36|Ni yaajuwulidwe kwa Nuhu yanti: “Nganawa akulupilile mu wandu wenu ikaweje wawowopeo wawakulupilile kala, basi ngasin’dandaula pa yaawele nkutenda.”
11|37|“Sano panganyani chombo (mwakuloleledwa) ni meso Getu soni mwachiiganyo Chetu, soni ngasimumbechetekasya pa (kwajimila) awala walitesile lupuso (yakuleka kwaapa ipotesi), chisimu wanganyao ali wakumisyidwa.”
11|38|Nijwaliji nkupanganya chombochila, sano ndawi ni katema kawaliji achinkulungwa wa mu wandu wakwe ali nkumpitila waliji nkuntenda chipongwe. Jwalakwe jwatiji: “Naiwaga jenumanja nkututenda chipongwe, basi uwwe nowe chituntende chipongwe mpela yankuti pakutenda chipongwe.”
11|39|“Basi pangakawapa timmanyilile (yanti) nduni jwainyyichilile ilagasyo yatiin’jalusye, nikun’gwila ilagasyo yakwendelechela.”
11|40|(Yaliji nkutendekwa yalakweyi) kwikanila ndema jalyaiche lilamusi lyetu (lyakwajonanga) ni kuulika pachisisa (mesi gatutumule, chachaliji chilosyo kwa Nuhu chakuwandichila chigumula), twatite: “Kwesyani mwalakwemo (m’chombo) ntundu uliose (wainyama) iwili iwili (chelume ni chekongwe) kwisa soni liwasa lyenu – ikaweje jwalyannongolele lilowe (lyakuti tachijonasika nikuti ngakwela) – ni (mwakwesye soni) awala waakulupilile.” Ninganakulupilila najo imo ikaweje wannono
11|41|Sano (Nuhu) jwatite: “Kwelani mwalakwemo, mu Lina lya Allah kuwe kwenda kwakwe ni kochela kwakwe. Chisimu Ambuje wangu ni Wakululuka kusyene, Wachanasa channope.”
11|42|Sambano chalakwe (chombo) chaliji nkwenda nao m’matumbela ganti mpela matumbi. Sano Nuhu wam’bilasile mwanache jwakwe jwajwaliji pajikajikape: “E mwanangu! Kwelani nowe, soni ngasim’ba pamo ni achimakafili.”
11|43|(Mwanache) jwatite: “Chindilile kwitumbi, lingose kumesi.” (Nuhu) jwatite: “Pangali jwagosedwa lelo kuchilamusi cha Allah ikaweje jwantendele chanasa.” Sano matumbela nigasiwilikangenye chilikati chao, basi ni jwaliji mwa akumisyidwa
11|44|Nikwawechetedwe (yanti): “E mmwe antaka! Milani mesi genu, nombe mmwe aliwunde! Jitawani (wula jenu), nigapwele mesi, ni chakwanilisyidwe chilamusi (chachigumula), ni chakochele (chombochila) pe (tumbi lya) Judi, ni kwawechetedwe (kuti): “Chonasiko chakunaula chili kwa wandu walupuso.”
11|45|Sano Nuhu wan’gumilile M’mbujegwe achitiji: “Ambuje wangu! Chisimu mwanangu juli mu wapewasa pangu, soni chisimu chilanga Chenu (chakwagosa wapewasa pangu) chakuonaonape, soni Mmwe ni Wakwilanya mwachilungamiko kwaapunda akwilanya wosope.”
11|46|Jwalakwe jwatite: “E mmwe Nuhu! Chisimu jwalakwe nganijuwa jwapewasa penu, chisimu jwalakwe masengo (gakwe) nganigawa gambone, basi ngasimumbuusya Une yanganinkola nayo umanyilisi, chisimu Une ngun’jamuka kuti ntakwika mum’bele mu wandu ajinga.”
11|47|Jwalakwe jwatite: “Ambuje wangu! Chisimu une ngulijuya Kukwenu yakum’buusya yanganingola nayo umanyilisi. Sano naga nkangululuchila ni kundendela chanasa chimbe mu wakwasika.”
11|48|Kwawechetedwe (yanti): “E mmwe Nuhu! Tulukani mwantendele wakuumila Kukwetu soni upile wejinji uwe kukwenu ni ku mikutula ja awala waali namwe, sano mikutula jine (jakusakala) tuchijisengwasya kaneko jichinkwaya kuumila Kukwetu ilagasyo yakupoteka nnope.”
11|49|Syalakwesi (nisine) mu abali syakusisika syatukun’juwulila, nganim’ba nkusimanya mmwejo namuno wandu wenu nkanijiwe aji (Qur’an), basi pililani, chisimu mbesi (jambone) jili kwa wandu wawoga (wakun'jogopa Allah)
11|50|Sano kwa achina Adi (twantumisye) nnongo n’jao (jwali) Hudu. Jwalakwe jwatite: “E wandu wangu! Mun’galagatilani Allah, nganinkola wanganyammwe nnungu jwine jwangawaga Jwalakwe, nganim’ba jenumanja ikaweje nkusepelela unami (wakuitenda isanamu kuwa milungu jenu).”
11|51|“E wandu wangu! Une ngangun’juga malipilo pa wele (utengau), malipilo gangu nganigawa kwinepe ikaweje kwa Ajula Jwaangumbile, ana jenumanja wangali lunda?”
11|52|“Soni E wandu wangu! Mum’bendani chikululuko M’mbuje gwenu soni tendani toba Kukwakwe, chantuluchisye wula mwawinji, soni chan’jonjechesye machili ku machili genu (gakala), ningasin’galauka soni kuwa wakulewa.”
11|53|Wanganyao watite: “E mmwe Hudu! Nganintuichilila ni chilosyo chilichose chakuonechela (chakulosya ya utume wenu), soni uwwe nganituwa wakuleka milungu jetu ligongo lya malowe genu, soni uwwe nganituwa tunkulupilile mmwe.”
11|54|“Ngatukuwecheta inepe ikaweje yanti jine mwa milungu jetu jinkwembekenye nago mangwengwe.” Jwalakwe jwatite: “Chisimu une ngum’bika Allah kuwa Mboni, nombe jenumanja soni tendelani umboni yanti une mambalene nayo yankuiwanganya (ni Allah pakuigalagatila),”
11|55|“Kunneka Jwalakwe. Basi mundendelani malindi wanaose (jenumanja pamo ni isanamu yenu), soni nkaamba lipesa (ligongo ngangun’jogopa).”
11|56|“Chisimu une njegamile kwa Allah M’mbuje gwangu soni M’mbuje gwenu, pangali chinyama chilichose chakuulukutaga ikaweje Jwalakwe achikwembekenye liwuo lyakwe (akuchijendesya mwaakusachila), chisimu Ambuje wangu ali petala lyagoloka (lyachilungamiko).”
11|57|“Nambo naga nkugalauka (kuleka yangunsalilayi), basi (niyenu), une pamasile panannunguchisye yandumichisyidwe kukwenu, soni Ambuje wangu mpaka wawiche wandu wane kuwa wawinjila mmalo mwa jenumanja, soni jenumanja nganim’ba munsawisye Jwalakwe ata pandi, chisimu Ambuje wangu chindu chilichose awele Nkuchilolela.”
11|58|Sano ndema jachayiche chilamusi chetu (chakwajonanga achina Adi) twan’jokwele Hudu ni awala wawakulupilile najo imo mwachanasa chakuumila Kukwetu, ni twaajokwele wanganyao kuilagasyo yakaka
11|59|Sano wele ni achina Adi. Wakaaniile ma Aya ga M’mbuje gwao, ni kunyosya mitenga Jakwe, ni wakuyiye chilamusi cha jwalijose jwakulikwesya, jwamakani
11|60|Soni wakuyisyidwe ni malweso pa duniya pano, ni Lisiku lya Kiyama (tachikuisyidwa nago soni), manyililani yanti chisimu achina Adi wankaaniile M’mbuje gwao, manyililani yanti chonasiko chakunaula chaliji kwa achina Adi wandu wa Hudu
11|61|Sano kwa achina Samuda (twantumisye) nnongo n’jao (jwali) Swaleh. Jwalakwe jwatite: “E wandu wangu! Mun’galagatilani Allah, nganinkola wanganyammwe nnungu jwine jwangawaga Jwalakwe, Jwalakwe ni juwan’gumbile jenumanja kuumila mwitaka, ni kuntamika palakwepo, basi mum’bendagani chikululuko kaneko ni kutenda toba Kukwakwe, chisimu Ambuje wangu ali pakuwandika (ni umanyilisi Wakwe), Wakwanga (maduwa)
11|62|Wanganyao watite: “E mmwe Swaleh! Chisimu mwaliji wakwembecheledwa mwetuwe (kuti m’be mwenye wetu) nkaniyiwe ayi. Ana nkutukanya kwagalagatila awala wawele achatati wetu ali nkwagalagatila? Soni chisimu uwwe tuli nchikaiko chekulungwa chakaichila yankutuwilanjilayi.”
11|63|Jwalakwe jwatite: “E wandu wangu! Nkuiona uli, nimbaga une ndili pa chilosyo chakuonechela chakuumila kwa Ambuje wangu, soni ni ambele ukoto (utume) kuumila Kukwakwe, ana niwani wampaka anjenjele kwa Allah naga ndili nannyosyisyemo? Basi jenumanja ngankunyonjechesya ikaweje chasiko.”
11|64|“Soni E wandu wangu! Aji ngamiya ja Allah jiwele chilosyo kukwenu, basi jilekani jilyeje petaka lya Allah, soni ngasin’jikwaya niyakusakala iliyose itakwika mwayinkwembekenye ilagasyo yakuwandika.”
11|65|Basi niwajisikite. Basi jwalakwe jwatite: “Sengwagani m’milango mwenu kwamowa gatatupe. Chele ni chilanga changawa nkuchikanila.”
11|66|Basi ndema jachaiche chilamusi Chetu (chakwajonanga wanganyao) twan’jokwele Swaleh ni awala wawakulupilile najo imo kwachanasa chakuumila Kukwetu, ni (twawambesye soni) kunchesela wa lyele lisikulyo. Chisimu Ambuje wenu ni Wakulimbangana Nnope, Wamachili gakupunda
11|67|Ni wakwembekenye awala wawalitesile lupuso n’gumilo (waipotesi), mwanti wachelelwe m’majumba mwao (ali awile) chitindiwalile
11|68|Gamba kuwa nti chisawu wanganyao nganatamejemo. Manyililani yanti chisimu achina Samuda wankaaniile M’mbuje gwao, manyililani yanti chonasiko chakunaula chaliji kwa achina Samuda
11|69|Soni chisimu chene Achimitenga Wetu (wachilaika) wam’bichilile Ibrahima ni abali jakusengwasya. Wanganyao watite: “Ntendele!” Jwalakwe jwatite (pakwanga): “Ntendele!” Basi jwalakwe nganijutamilisya nambo (mwachitemachitema) jwaiche nako kang’ombe kejoche
11|70|Nambo ndema jajwagaweni magasa gao gali ngagakuwumbutukuchila kuyakulyao jwaasimonjile wanganyao, niwampatile woga wakwajogopa wele wanyao. Wanganyao watite: “Nkajogopa, chisimu uwwe tutumisyidwe ku wandu wa Lutwi (kukwajonanga).”
11|71|Sano wankwao (Ibrahima wali Sara) waliji ali chiimile, basi niwasechile (pakupikana yachonasiko cha wandu wa Lutwi ligongo lyakusakasya kwao nnope), basi nitwampele abali jakusengwasya (janti chakole mwanache lina lyakwe) Isihaka, soni panyuma pa Isihaka (chachipata chisukulu chakuwilanjikwa) Yaakubu
11|72|Jwalakwe jwatite: “Kutapana kwangune! Ana timbeleche kutendaga ndili jwanchekulu, nombe wankwanguwa wachekulupe? Chisimu ayi niichindu yakusimosya.”
11|73|(Achimalaikao) watite: “Ana nkulisimonga lilamusi lya Allah? Chanasa cha Allah ni upile Wakwe ili pa jenumanja achinsyene nyumbaji, chisimu Jwalakwe (Allah) ni Jwakulapilidwa kusyesyene, Jwakuchimbichika nnope.”
11|74|Basi ndema jawantyosile woga Ibrahima ni kum’bichilila abali jakusengwasya, jwatandite kutuchondelela ya wandu wa Lutwi (kuti tukaajonanga)
11|75|Chisimu Ibrahima jwaliji jwakutulala ntima, jwakum'benda nnope Allah mwakulinandiya soni jwakuujilaujila (kwa Allah pakutenda toba)
11|76|(Ndema jajwachulwiye kuchondelela twansalile kuti): “E Ibrahima! Ilekani yalakweyi, chisimu pamasile pachiyiche chilamusi cha Ambuje wenu (chakwajonanga wanyao), soni chisimu wanganyao chiyayichilile ilagasyo yangawa nkuyiusya.”
11|77|Sano ndema jawam’bichilile Lutwi Achimitenga Wetu, jwadandawile ya waganyao nikuwanikwa nao chidali (pakwaajogopela kuti atakutendedwa matanyula, nikusowa yakuti kaachenjele, ligongo nganiwamanya kuti Achimalaika). Jwalakwe ni jwatite: “Lelo nilisiku lyakusausya nnope.”
11|78|Sano wandu wakwe wam’bichilile ali nkutugala (kwisa kwatenda matanyula achalendo wakwe wala), kutendaga kala waliji nkutenda soni yakusakala (yanti iyyiyi). Jwalakwe jwatite: “E wandu wangu! Awa wanache wangu wachikongwe (achakongwe wam’chilambo muno), wanganyawa niwali wakuswejela nnope kukwenu (wakuwajilwa kwalomba), basi mun’jogopani Allah, ni ngasimunjigasya nchesela pa achalendo wanguwa, ana mwa jenumanja mwangali mundu jwanganisyo syagoloka?”
11|79|Wanganyao watite: “Chisimu mmwe nkumanyilila kuti uwwe nganitukola chisako chilichose ku wanache wenu wachikongweo, soni chisimu mmwe nkumanyilila yatukusaka.”
11|80|Jwalakwe jwatite: “Ngaawe nakwete machili pa jenumanja, kapena ngajegame palusichi lwakulimbangana (ngakole wakungamuchisya, ngalimbene namwe kuti nkaatenda yausakwa achalendowa).”
11|81|(Achimalaika) watite: “E mmwe Lutwi! Chisimu uwwe Achimitenga wa Ambuje wenu, nganyyichila wanganyao (niyakusakala iliyose), basi wigulani niliwasa lyenu mu upande wachilo, ni ngasagalauka jwalijose mwa jenumanja (kulola munyuma ndema jakupikana kulindima kwaipotesi), ikaweje wankwenu, chisimu chiyaapate walakweo yachiyapate wanganyao, chisimu chilanga chao kumasikusiku, ana kumasikusiku nganikuwa dusi?”
11|82|Basi ndema jachayiche chilamusi Chetu (chakwajonanga) twajipitikwisye (misi ja Sodomu ni Gomora) kwinani kuwa pasi, pasi kuwa kwinani, nitwalakatichisye wanganyao sakalawe syelongo lyejoche, syakugwa mwakuyana chenene
11|83|(Syaliji) syewichidwe chimanyilo kwa Ambuje wenu (lusakalawe lulilose lwaliji lwana nsyene), ni nganiyiwa yele (ilagasyoyo) kuti ili kwanaula ni walupuso
11|84|Sano (ku wandu wa) ku Madiyana (twantumisye) nnongo n’jao (jwali) Shuaibu. Jwalakwe jwatite: “E wandu wangu! Mun’galagatilani Allah, nganinkola nnungu jwine jwangawaga Jwalakwe, soni ngasimpungusyaga ipiimo yambale kwisa soni sikelo. Chisimu une ngum’bona wanganyammwe kuti n’di pambone, soni chisimu une ngun’jogopela wanganyammwe ilagasyo ya Lisiku Lyakunsyungulila (nayo).”
11|85|“Soni E wandu wangu! Gumbasyani ipiimo yambale kwisa soni sikelo mwachilungamiko, ni ngasimwapunguchisyaga wandu indu yao, soni nkalapwaga pa chilambo pakuwatanganya.”
11|86|“Sigasiga sya Allah (syannechele panyuma pakwagumbachisya wandu ipiimo yao) sili syambone kukwenu nam’baga jenumanja wakulupilila (kusyene), soni une nganimba nkunnolela jwenu.”
11|87|Wanganyao watite: “E mmwe Shuaibu! Ana swala syenu nisyasikunnamula yanti uwwe tuyileche yaawele nkuigalagataila achatati wetu, nikuleka kutenda yatukusaka pa ipanje yetu? Chisimutu mmwe niwan’di walunda soni wanganisyo syagoloka.” (Wawechete yalakweyi mwakuchindimbula)
11|88|Jwalakwe jwatite: “E wandu wangu! Nkuiona uli, nimbaga une ndili pa chilosyo chakuonechela chakuumila kwa Ambuje wangu, ni ambele kuumila Kukwakwe lisiki lyambone (ana nalisakasye pakuwanganya ni chipanje chakanyisyidwa)? Soni ngangusaka kutindana namwe pakutenda une yangunkanya jenumanja, ngapagwa chingusaka ikaweje kwilanya mwachingombolele, soni nganiuwa ukombosi wangu utyochele kwinepe ikaweje kwa Allah, Kukwakwe njegamiile soni Kukwakwe nguujila (pakutenda toba).”
11|89|“Soni E wandu wangu! Kukantendekasya kutindana kwenu none kumpata yanti chisawu yayapatile wandu wa Nuhu, kapena wandu wa Hudu, kapena wandu wa Swaleh, soni wandu wa Lutwi nganawa kwanaula ni jenumanja.”
11|90|“Ni mum’bendeje chikululuko M’mbuje gwenu soni tendani toba Kukwakwe, chisimu Ambuje wangu Wachanasa channope, Wachinonyelo chejinji.”
11|91|Wanganyao watite: “E mmwe Shuaibu! Uwwe ngatukupikanichisya mu yaijinji yankuwecheta, soni chisimu uwwe tukum’bona mmwejo kuti nimundu jwangali machili mwetuwe, soni ingawaga wandu wapewasa penu chisimu tungansomile maganga, soni mmwe nganim’ba wakuchimbichika ata panandi kukwetu.”
11|92|Jwalakwe jwatite: “E wandu wangu! Ana wandu wapewasa pangu niwali wakuchimbichika nnope kukwenu kumpunda Allah? Nimumponyisye kunyuma kwa migongo jenu. Chisimu Ambuje wangu ichindu yankutenda awele Waisyungula (kwaimanya chenene).”
11|93|“Soni E wandu wangu! Kamulani masengo yatin'jile paakamula (ni ukombosi wenu wosope), none jwakwe ngukamula (mwangukamulila), sampano timmanyilile kuti nduni jwatiyim’bichilile ilagasyo yatiyin’jalusye, nikuti nduni jwali jwaunami, soni jembecheyani, none jwakwe ngwembecheya namwe imo.”
11|94|Sano ndema jachaiche chilamusi Chetu (chakwajonanga wanganyao) twan’jokwele Shuaibu ni awala wawakulupilile najo imo kwachanasa chakuumila Kukwetu, ni wakwembekenye awala wawalitesile lupuso n’gumilo (waipotesi), mwanti wachelelwe m’majumba mwao (ali awile) chitindiwalile
11|95|Gamba kuwa nti chisawu wanganyao nganatamejemo. Manyililani yanti chonasiko chakunaula chaliji (kuwandu wa) ku Madiyana mpela yawatite pakuwa nacho achina Samuda
11|96|Soni chisimu chene twantumisye Musa ni isimosimo Yetu kwisa soni maumboni gakuonechela
11|97|Kwa Firiauna ni nduna syakwe, basi wanganyao wakuyiye lilamusi lya Firiauna, sano lilamusi lya Firiauna nganiliwa lyakongoka
11|98|Tachalongolela wandu wakwe lisiku lya Kiyama ni kwajinjisya ku Moto, kaje kusakala malo gakwinjisyidwa gakwe
11|99|Soni wakuyisyidwe pa awuno (umi waduniya) ni malweso, soni lisiku lya Kiyama (tachikuyisyidwa soni ni malweso), kaje kusakala ntuka wakupedwa wakwe
11|100|Syalakwesi nisine mu abali syamisinda syatukunsimbila (mmwe Muhammadi ﷺ), jine mwa jele (misindajo) jachiwela chiimile, nambo jine jasimasiche
11|101|Soni nganitwatenda Uwwe lupuso (pakwajonanga) nambo kuti walitesile lupuso achimisyene (pakanila kwao), soni milungu jao ajila jawaliji nkujilumbanjila kunneka Allah nganijakamuchisya chilichose ndema jachaichilile chilamusi cha Ambuje wenu (chakwajonanga), soni nganijajonjechesya ikaweje chonasiko
11|102|Soni mwele ni mwaakukwembekanyichisyaga Ambuje wenu pati atite ajikwembekanye misinda kutendaga jili jalupuso, chisimu kakwembekanye Kakwe kakasawaga kakupoteka nnope, kaukali
11|103|Chisimu mu yalakweyi mwana chichetelelo kwa awala waakogopa ilagasyo ya Akhera, lyele nilisiku lyatachisonganganyisyidwa ku lyalakwelyo wandu, soni lyele nilisiku lyakutendeledwa umboni (niiwumbe yosope, mwanti ngasichisowa anta chimo)
11|104|Ningatukulichelewasya ikaweje kwandema jewalanjile (kalape)
11|105|Lyuwa lyatilichiyika (lisiku lya Kiyamalyo) ngasawecheta mundu jwalijose ikaweje kwa lisosa Lyakwe (Allah), basi mu wanganyao muchiwa mwana wangalumbana ni wambone
11|106|Basi awala watachiwa wangalumbana nikuti tachiwa m’Moto, tachikola wanganyao mwalakwemo koloma ni kutenda ngwikwi
11|107|Tachilonjela mwalakwemo mugachilonjelela mawunde ni mataka, ikaweje mutachisachila Ambuje wenu. Chisimu M’mbuje gwenu ni Nkupanganya ya jukusaka
11|108|Sano awala watachiwa wambone nikuti tachiwa mu Litimbe lya ku Mbepo, tachilonjela mwalakwemo mugachilonjelela mawunde ni mataka, ikaweje mutachisachila Ambuje wenu; (walakweo ni) ntuka wangamala
11|109|Basi mmwe nkawa mu kaichila pa yaakuigalagatila wanganyao (yanti nganijiwa milungu jakuona), ngaakugalagatila ikaweje mpela yawatiji pagalagatila achatatiwao kala, soni chisimu Uwwe chitwalipile liunjili lyao mwakwana mwangali kupungusya
11|110|Soni chisimu chene Musa twampele chitabu, basi ni wapatikene mwalakwemo ukangani, mwanti likawaga lilowe lyalyalongolele lyakuumila kwa Ambuje wenu (lyangapa ilagasyo yekulungwa nnope ikaweje ku Kiyama) chisimu kungajilanyidwe chilikati chao, soni wanganyao ali nchikaiko chekulungwa chakuchikaichila chalakwecho
11|111|Soni chisimu Ambuje wenu tachalipila waliose mwa wanganyao masengo gao mwakwana, chisimu Jwalakwe abali syosope sya yaakutenda awele Jwasimanya chenene
11|112|Basi lungamikani (mmwe Muhammadi ﷺ) yantite pakulamulidwa pamo ni awala waatesile toba nomwe, soni jenumanja nkasumba mpika. Chisimu Jwalakwe ichindu yankutenda juwele Jwakuilolechesya
11|113|Ningasimpendechela kwa awala waalitesile lupuso utakwika mwaunkwayiye Moto, kutendaga jenumanja n’di nganinkola akun’gosa jwangawaga Allah, kaneko jenumanja ningakulupusyidwa
11|114|Soni jimikani Swala mwakolosya songa siwili syamuusi (kundawi ni kwigulo), kwisa soni ndema sine syachilo, chisimu yambone ikutyosyaga yakusakala, chele nichikumbusyo kwa wakumbuchila
11|115|Soni pililani, chisimutu Allah jwangajonanga malipilo ga wakolosya
11|116|Anauli nganapatikana m’mikutula jawakala wenu achinsyene sigasiga syalunda, wakanya kuwatanganya pa chilambo, ikaweje wannonope mwa awala watwajokwele mu wanganyao? Sano awala wawalitesile lupuso wajendelechele mu (yasambi) yawaliji nkusengwa nayo, niwaliji wakulewa
11|117|Sano Ambuje wenu nganawa wanti nikujijonanga misi mwalupuso, kutendaga achinsyene misijo ali wakutenda yambone
11|118|Soni Ambuje wenu angasache angatesile achinawandu kuwa nkutula umpepe (wakuya Usilamu), nambo ngaaleka kuwa ali nkutindana
11|119|Ikaweje wawatendele chanasa Ambuje wenu, sano kwaligongo lyele (lya chanasacho) wagumbile, soni malowe ga Ambuje wenu gamasile pagakwanilisyidwe (yanti): “Chisimu tinjijigumbasya Jahannama ni achimajini kwisa soni achinawandu wosopewene (wawaliji wakusakasya).”
11|120|Sano yosope yatukunsimbila (mmwe Muhammadi ﷺ) mu abali sya Achimitenga ili yanti tun’dimbikasye nayo ntima wenu, sano mu aji (Sura ja Qur’aniji) im’bichilile yakuona, chamuko kwisa soni chikumbusyo ku wakulupilila
11|121|Sano jilani kwa awala wangakukulupilila: “Panganyani (masengo genu) mwachimpanganyichisye, nombe uwwe tupanganye (mwatupanganyichisye).”
11|122|“Soni jembecheyani, nombe uwwe tukwembecheya.”
11|123|Soni Allah ni Nsyene yakusisika ya kumawunde ni petaka, soni Kukwakwe nikwakuujila ichindu yosope, basi mun’galagatilani ni kwegamila Kukwakwe, sano Ambuje wenu nganawa wanti ningaimanya yankutenda wanganyammwe
12|1|Alif-Lam-Ra. Aga ni ma Aya ga m’Chitabu chakusalichisya
12|2|Chisimu Uwwe tujitulwisye jalakwejo kuwa Qur’an jacharabu kuti jenumanja mpate kumanyilila
12|3|Uwwe tukunsimulila (mmwe Muhammadi ﷺ) abali syambone nnope pakun’juwulila aji Qur’an, ni mwaliji wangachimanya chilichose (chakwayana ni Qur’anijo) nkanijiwe (kuntuluchila)
12|4|(Kumbuchilani) katema kajwawechete Yusufu kwababagwe kuti: “E baba wangu! Chisimu une nasiweni kulugono ndondwa likumi kwisa jimo, lyuwa ni mwesi, naiweni yosopeyo inankusujudila une.”
12|5|Jwalakwe jwatite: “E mwanangu! Nkaasagamukulila sagamisi syenusyo achakuluwenu, atakwisa mwantendele malindi, chisimu shetani kwa mundu awele mmagongo jwakuonechela.”
12|6|“Soni iyyoyopeyo Ambuje wenu tachinsagula nikun’jiganya gopolela sagamisi, nikwanilisya ukoto Wakwe kukwenu kwisa soni kwiwasa lya Yaakubu, mpela yawatite pakuukwanilisya kalakala kwa achatatiwenu wawili Ibrahima ni Isihaka, chisimu Ambuje wenu ni Wakumanyilila nnope, Walunda lwakusokoka.”
12|7|Chisimu mwa Yusufu ni achakulugwe mwaliji mwana ichetelelo kwa akuwusya (ya abali syao)
12|8|(Kumbuchilani) katema kawawechete (achakulugwe Yusufu) kuti: “Chisimu Yusufu ni mpwakwe (Binyamini) ali wakunonyeledwa nnope kwa baba wetu kutupunda uwwe, kutendaga uwwe nilikuga lyamachili. Chisimu baba wetu ali nkusoya kwakuonechela.”
12|9|“Mum’bulagani Yusufu, kapena nkamponye ku chilambo (chakwanaula), kuti jiwe jenujenupe ngope jababa wenu, soni panyuma pa yalakweyo tim’be wandu wambone (pakutenda toba).”
12|10|Jwawechete nkuwecheta mwa wanganyao kuti: “Kasimum’bulaga Yusufu, nambo nansakaga kutendape chinechakwe gambani kumponya pasi pachisima chakusokoka, channokote wane mu wandu wapaulendo.”
12|11|Wanganyao watite: “E baba wetu! Ligongo chichi ngankutukulupilila uwwe pa Yusufu, kutendaga uwwe tukunsachililaga yambone jwalakwe?”
12|12|“Muwwigusyani nowe malawi, kuti akasengwe soni akan’gande, soni chisimu uwwe chitukan’gose jwalakwe.”
12|13|Jwalakwe (Yaakubu) jwatite: “Chisimu une ikundandaulikasya yanti n’jaule najo, soni ngogopa kuti litakuja kun’dya lisogo kutendaga jenumanja n’di munkwaanjiile.”
12|14|Wanganyao watite: “Naliyikaga mwakun’dya lisogo kutendaga uwwe tuli likuga lyamachili, nikuti uwwe pa jele ndemajo tuchiwa wakulepela (ngasituwa achalume wasyene).”
12|15|Basi ndema jawapite najo, ni kamulana yakumponya pasi pachisima chakusokoka (wamponyisye), sano Uwwe nitwan’juwulile (Yusufujo malowe ganti): “Chisimu mmwe chinchatagulila yachitendo chao chalakwechi, kutendaga wanganyao akakumanyilila (yanti mmwejo ni Yusufu jula).”
12|16|Niwayikangene kwa baba wao lwegulo ali nkulila
12|17|Wanganyao watite: “E baba wetu! Chisimu uwwe twapite kuutenda chilindasi (mpikisano wakuutuka), nitwannesile Yusufu pasyaliji ndundu syetu, basi nilin’dile lisogo; nambo mmwe nganim’ba ntukulupilile namuno kuti tukuwecheta yakuona.”
12|18|Niwaiche najo kansu jakwe jili jepakasye myasi jaunami. Jwalakwe (Yaakubu ndema jajwajiweni kansu kuti jangapapuka) jwatite: “(Ngwamba!) Nambo kuti mitima jenu jinsalalichisye chitendo (chamuntesile n’jenujo). Basi (chatindende une) nikupilila kwambone, soni Allah ni Nkuwendedwa chikamuchisyo pa yankutangayi.”
12|19|Ni waiche wandu wapaulendo, basi ni wantumisye nkwatechela mesi jwao, basi ni jwaponyisye ndowa jakwe. Jwalakwe jwatite: “E kusengwa kwangu! Male nchanda!” Niwansisile mpela katundu jwamalonda, sano Allah jwaimanyaga chenene yawaliji nkupanganya wanganyao
12|20|Niwansumisye pantengo wannono – makobili gakuwalanjika - soni waliji wakwanjila ya jwalakwe
12|21|Sano ajula (Potifala) jwa ku Misra jwawansumile (Yusufu) wasalile wankwakwe kuti: “Munkolochesyani ndamo jakwe, mwine chachitukamuchisya, kapena tugambe kuntenda kuwa mwanache (jwetu).” Soni iyyoyopeyo niyatwatite pakuntamilichikasya Yusufu m’chilambo (cha Misra), soni kuti tun’jiganye gopolela abali (sya sagamisi). Sano Allah ni Jwakupunda pa itendo Yakwe, nambo wandu wajinji ngakumanyilila
12|22|Sano ndema jawauwiche (Yusufu) ukulu wakwe wakwanila, twampele lunda lwakusokoka ni umanyilisi; soni iyyoyopeyo niyatukutiji pakwalipila wakolosya (masengo)
12|23|Sano awala (wammasyeto) wajwaliji (Yusufu) m’nyumba mwao, wannyenjile jwalakwe akakusaka, mwanti waugele milango, nikuwecheta kuti: “Jisani akuno.” Jwalakwe jwatite: “Ngulijuya mwa Allah (kuti ngatenda yakusakalayo)! Chisimu walakweo (wankwenuo) ni abwana wangu. Angolochesye ndamo jangu (mwanti nganimba naatesile lupuso), chisimu chene walupuso nganawa apundile.”
12|24|Soni chisimu (wammasyetowo) pamasile pawansachilile (Yusufujo), nombenajo akawa kuchiona chilosyo cha Ambujegwe (chakunsiwilikanganya) akaasachilile (wammasyetowo, nambo nganaika mwakwasachilila), mwele nimuyawelele, kuti tuntyochesye jwalakwe yakusakala ni yakunyalaya, chisimu jwalakwe juli mwa achikapolo Wetu wakuswejesyedwa
12|25|Sano ni watoposyanile wanawawili wa kunnango, basi (wammasyeto) wampapwile (Yusufu) kansu jakwe chakunyuma, niwansimene wanawawilio pannango bwana jwao (wammasyetowo - wali wankwao). (Wammasyeto) watite: “Malipilochi kwa mundu jwaasachileje kutenda yakusakala ku wankwenu, pangawaga kutawidwa kapena kupedwa ilagasyo yakupoteka nnope?”
12|26|(Yusufu) jwatite: “Walakwewa niwanyenjileje une ndili ngangusaka.” Sano mboni jakwiwasa kwao (wammasyetowo) jawichile umboni wanti: “Najiwaga kansu jakwe jipapulidwe chakumeso, nikuti (wammasyetowo) akuwecheta yakuona, sano jwalakwe (Yusufu) juli mwa wandu waunami.”
12|27|“Nambo najiwaga kansu jakwe jipapulidwe chakunyuma, nikuti (wammasyetowo) akulambusya, sano jwalakwe (Yusufu) juli mwa wandu wakuwecheta yakuona.”
12|28|Basi ndema jawajiweni kansu jakwe kuti jipapulidwe chakunyuma watite: “Chisimu yalakweyi ni itagu yenu (jenumanja achimmasyeto), chisimu itagu yenu ili yekulungwa nnope.”
12|29|“Yusufu! Ikwanjilani yalakweyi. Sano mmwe (wankwangu)! Wendani chikululuko pa sambi syenu, chisimu mmwe n’di mwa wandu wakulemwa.”
12|30|Sano achimmasyeto wa mu nsinda watite: “Wankwao wakuchimbichika (anduna) akunnyenga nchanda jwao jwalakwe akakusaka, chisimu chisako chagumbele nnope, chisimu uwwe tukwaona kuti ali nkusoya kwa kuonechela.”
12|31|Sano ndema jawapikene (wankwao anduna) gamba kwao, watumichisye mitenga (kuti ayiche kukuona kusalala kwa Yusufu), ni walinganyichisye malo gakutama chakwegama ni yakulya (yakata ni ipula), niwampele jwalijose mwa wanganyao chipula (kuti akatileje yakulyayo), ni watite (wammasyeto wala pakunsalila Yusufu): “Kopokani kuja kukwao.” Basi ndema jawam’bweni wankusisye nnope pa uchimbichimbi (ligongo lyakasalale kakwe), sano (ligongo lyausimongo nnope) waliji nkulikata makono gao (nambo ngapikana kupoteka), niwatite: “Allah ayitalichisye (yakuwa jwalakweju mundu)! Aju ngawa mundu, aju nganawa chinepe ikaweje lilaika lyakuchimbichika.”
12|32|(Wankwao anduna) watite: “Basitu aju jenumanja nijwejula jwamungaambiileje jula, chisimu chene une nannyenjile jwele akakusaka, basi ni jwaligosile. Nambo sano naga jukatenda yangunnamulayo, chisimu chene chijuponyedwe muukaidi, soni chijuwe mwa wakunyosyeka.”
12|33|Jwalakwe jwatite: “Ambuje wangu! Ukaidi uli wakunonyeledwa nnope kukwangu kulekangana ni yaakumilanjilayo, naga ngankumambasya itagu yao, chimbendechele kukwao, ni timbe mu wandu ajinga.”
12|34|Basi Ambujegwe wan’janjile (duwa jakwe), ni wam’bambesye itagu yao, chisimu Jwalakwe (Allah) ni Jwakupikanichisya, Jwakumanyilila nnope
12|35|Kaneka panyuma pakuiona wanganyao (anduna ni wandu wao) ilosyo (yakuswejela kwa Yusufu), syaichilile nganisyo syanti agambe kumponya (Yusufu) mu ukaidi kwandema jannono (iwe mpela nijuwalewile, pakusaka kwatyosya nchesela wammasyeto wala)
12|36|Niwajinjile najo (Yusufujo) mu ukaidi achachanda wawili. Jumo jwao jwatite: “Chisimu une sagamile ndili nkuminya ukana.” Sano jwine nijwatite: “Chisimu une sagamile ndili ndwichile mikate pantwe pangu, jinankulidwa ni ijuni. Tutagulilani ngopolelo syakwe, chisimu uwwe tukum’bona kuti n’di jumpepe mu wakolosya.”
12|37|Jwalakwe jwatite: “Nganiiwa im’bichilile wanganyammwe yakulya kuwa lisiki lyenu, ikaweje chimbe ndili nantagulile ngopolelo syakwe nkaniim’bichilile. Ayi niyine mu yanjiganyisye Ambuje wangu (Allah). Chisimu une nesile dini jawandu wangakukulupilila mwa Allah, soni wanganyao ya Akhera akuwa ali nkuikana.”
12|38|“Ninguyiye dini ja achatati wangu, - Ibrahima, Isihaka ni Yaakubu, nganiyiwa yakuwajilwa kukwetu kuti tum’bwanganye Allah ni chilichose, yalakweyo (yagalagatila Allah pe) ili mu ukoto wa Allah wauli kukwetu ni kwa wandu wane, nambo kuti wandu wajinji ngakutogolela.”
12|39|“Achimijangu wa mu ukaidi! Ana mabwana (milungu) gakulekangana gali chenene, kapena Allah jwali Jumpepe, Jwamachili gangalimbana nago?”
12|40|“Ngankugalagatila inepe kunneka Jwalakwe ikaweje mena gampeleche - jenumanja ni achatati wenu - ganganatulusya pa galakwego Allah umboni uliose (wakulosya kuti gelego mena ga milungu jakuwajilwa kujigalagatila), pangali ulamusi wine ikaweje wa Allah pe, (Jwalakwe) alamwile yanti nkasin’galagatila chinepe ikaweje Jwalakwe. Jele ni Dini jagoloka, nambo wandu wajinji ngakumanyilila.”
12|41|“Achimijangu wa mu ukaidi! Sano jumo mwa jenumanja wawili chaakaamweesyeeje abwana wao ukana, nambo jwinejo chaulajidwe mwakomeledwa (pansalaba), ijuni nichiyilyeje pantwe pakwe, chilamusi chilamulidwe kala cha ichindu yankuwusyayi.”
12|42|Sano jwalakwe (Yusufu) wansalile ajula jwawammanyi kuti chajokoche mwa wawilio (yanti): “Nkakumbuchile kungolanga kwa abwana wenu (Afiriauna kuti angoposye mu ukaidi muno).” Basi shetani wan’diwesye jwalakwejo kolanga (ya Yusufu) kwa abwana wakwe. Basi ni watemi (Yusufu) mu ukaidi yaka igala
12|43|Sano nchimwene (Firiauna) jwatite: “Chisimu une sagamile ng’ombe nsano nasiwili syakwimbala sinankuliidwa ni (ng’ombe) nsano nasiwili syaganda, ni (nagaweni soni) masache nsano nagawili (gatiligu) gamawisi, ni gane (nsano nagawili) gamajumu. E achinkulungwa! Mungopolelani sagamisi syangusi, nam’baga jenumanja wanti nigopolela sagamisi.”
12|44|Wanganyao watite: “Asi ni sagamisi syewanganyichilane syangali mate, soni uwwe yagopolela sagamisi nganituwa tuimanyi chenene.”
12|45|Sano ajula juwajokweche mu wawili wala (wanakuwaga mu ukaidi) jwakumbuchile (chiwendo cha Yusufu) panyuma pakupita ndema jelewu, ni jwatite: “Une tinansalile ngopolelo syakwe, basi mundumani (kuti ngansosele ngopolelo syakwesyo).”
12|46|(Jwalakwe jwatite): “Yusufu, mmwe wakuonaonape! Tugopolelani yang’ombe nsano nasiwili syakwimbala syakuliidwa ni (ng’ombe) nsano nasiwili syaganda, ni masache nsano nagawili (gatiligu) gamawisi, ni gane (nsano nagawili) gamajumu; kuti une mbate kuujila kwa wandu, kuti mwine wanganyao akapate kumanyilila (ngopolelo syakwe).”
12|47|(Yusufu) jwatite: “Timpande yaka nsano naiwili yakuyana, sano yan’gowele basi ilekani m’masache mwakwe pemo, ikaweje yannonope yatin’dyeje.”
12|48|“Kaneka panyuma payalakweyo ichiika (yaka) nsano naiwili yakunonopa, yatiichiwaga nkulya yamwailongochesye, ikaweje yannonope yatinchiigosaga (kuwa yambeju).”
12|49|“Kaneko panyuma payele chichiika chaka chachachipedwa wandu mwalakwemo ula jejinji, soni mwalakwemo tachiminyaga (isogosi ya ukana ni mauta).”
12|50|Sano nchimwene jwatite: “Ikani najo kukwangu.” Nambo jwantenga pawam’bichilile, (Yusufu) jwatite: “Ujilani kwa abwana wenu, ni nkaawusye kuti: ‘Kali uli kawe ka achimmasyeto awala wanakulikataga makono gao?’ Chisimu Ambuje wangu yaitagu yao akuimanya chenene.”
12|51|(Nchimwene) jwatite (kwa achimmasyeto): “Ana abali jenu jaliji uli pandema jamwannyengaga Yusufu jwalakwe akakusaka?” Wanganyao watite: “Allah ayitalichisye (yaulemwa wa Yusufu)! Pangali yakusakala iliyose yatwaimanyi kukwakwe.” Wankwao wakuchimbika (anduna) watite: “Sambano nipaimanyukwiche kusyene yakuona. Une nijunannyengaga jwalakwe akakusaka, soni jwalakwe chisimu chene juli mwa wandu wakuonaonape.”
12|52|(Yusufu jwatite): “Yalakweyi (yakwawusya kaje achimmasyetowo, ndendele) kuti (anduna) amanyilile yanti une nganinatenda lupuso pakasyepela, nikuti Allah jwangaijongolela itagu ya walupuso.”
12|53|“Soni nganguliswejesya ntima, chisimu ntima uliose uli wakuchisyachisya yakusakala, ikaweje waawutendele chanasa Ambuje wangu. Chisimu Ambuje wangu ni Wakululuka kusyene, Wachanasa channope.”
12|54|Sano nchimwene jwatite: “Ikani najo kukwangu kuti nantende kuwa jwangujwangupe.” Basi pawawechetene najo, (nchimwene) jwatite: “Chisimu mmwe lelo kukwetu n’di wakuchimbichika nnope soni wakulupichika kusyene.”
12|55|(Yusufu) jwatite: “Mumbikani kuwa nkulolela jwa imatiilo ya chilambo (cha Misra), chisimu une ni nkugosa chenene, jwakumanyilila nnope.”
12|56|Soni iyyoyopeyo twampele Yusuf uchimbichimbi m’chilambo (cha Misra), jwaliji nkutama mwalakwemo palipose pajusachile, tukumpaga ukoto Wetu jwatunsachile, soni ngatukasajonanga malipilo gawakolosya (masengo)
12|57|Soni chisimu malipilo ga ku Akhera nigagali gambone nnope kwa awala waakulupilile nikuwaga ali niwoga (wakun’jogopa Allah)
12|58|Ni waiche achakulugwe Yusufu (kuupala yakulya), basi ni wajinjile kukwakwe, mwanti jwalakwe wamanyilile kutendaga wanganyao akakummanyilila
12|59|Sano pajwaapimiile mwakwana chenene yakulya yao, jwatite: “Nkaiche najo kukwangu mpwenu jwa kuchibaba kwenu (Binyamin), ana ngankuiwona yanti une ngugumbasya chipiimo, soni kuti une nijwambone nnope mwa akupochela achalendo?”
12|60|“Nambo naga kasim’bika najo kukwangu, nikuti ngasinkola chipiimo chilichose (cha yakulya) kukwangu, soni ngasin’jisa kumandichila.”
12|61|Wanganyao watite: “Chitukalinjelinje kwanyenjelela babagwe ya jwalakwejo, chisimu uwwe chitukatende (yalakweyo).”
12|62|Sano jwalakwe jwasalile achiboi wakwe kuti: “Wiikaani chipanje chao (chaasuumiile yakulyayo) m’misigo jao kuti akapate kuchimanyilila pataujile kumawasa gao, kuti mwine takauje soni.”
12|63|Basi ndema jawaujiile kwa baba wao watite: “E baba wetu! Tukajimidwe chipiimo (chayakulya ikaweje tuli tupite ni mpwetuju), basi muwwigusyani nowe mpwetu, kuti tukapate kupimilidwa (chipiimo chakwana), soni chisimu uwwe chitukan’gose jwalakwe.”
12|64|(Yaakubu) jwatite: “Ana mpaka nankulupilile jenumanja pa jwalakwe kupunda yanatite pakunkulupilila pa nkulugwe kalakala (jwamwansowesye)? Nambo Allah nijwali Jwambone nnope paagosa, soni Jwalakwe ni Jwachanasa channope kwapunda wachanasa wosope.”
12|65|Sano katema kawagopwele misigo jao, wachisimene chipanje chao (chawaasuumiile yakulya ila) kuti chiusyidwe kukwao. Wanganyao watite: “E baba wetu! Tulajile soni chichi (paukoto wa mwenye kupunda awu)? Achi chipanje chetu chila chiusyidwe kukwetu; mwanti chitukagapalile mawasa getu, soni mpwetujo chitukan’gose, ni chitukajonjechesye soni chipiimo chansigo wangamiya jantundu, chalakwecho chiwele chipiimo chakwepepala (kwa mwenyeo).”
12|66|(Yaakubu) jwatite: “Nganimba nawwigwisye nomwe, mpaka nkaambe kaje chilanga chakulumbilila mwa Allah kuti chisimu tinchim’busya kukwangu, ikaweje naga n’di nsyungulilidwe (ni amagongo).” Basi pawampele chilanga chao, jwatite: “Allah ni Mboni pa yatukuwechetayi.”
12|67|Nijwatite: “E achiwanangu! Nkaja kwinjilila nnango umpepe, nambo nkajinjilile milango jakulekangana, soni nganimba nankamuchisye ku chilichose chakuumila kwa Allah, pangali ulamusi wine ikaweje wa Allah, Kukwakwe pe njegamiile, soni Kukwakwe pe ajegamile akwegamila.”
12|68|Sano ndema jawajinjile wanganyao yawatite pakwapanga baba wao, nganiiwa yakwakamuchisya wanganyao ku chilichose chakuumila kwa Allah, pangawaga chisako chachaliji mu ntima mwa Yaakubu nichiwachikwanilisye (Yaakubu chakusaka kwawambasya ku makungu). Soni chisimu jwalakwe (Yaakubu) jwaliji ni umanyilisi ligongo lyakun’jiganya Kwetu, nambo kuti wandu wajinji ngakumanyilila
12|69|Sano katema kawajinjile kwa Yusufu, jwalakwe wankumbatile mpwakwe (ni) jwatite: “Chisimu une ninankulugwenu, basi ngasin’dandaula pa yawele ali nkutenda wanganyawa.”
12|70|Basi pajwaapimiile mwakwana chenene yakulya yao, jwawisile mbiisi (chipiimo chakupimila yakulya) mu nsigo wampwakwe, kaneka nijwagumisile nkugumila kuti: “E jampingo! Chisimu wanganyammwe wawiyi.”
12|71|Wanganyao watite – aku achigalauchilaga kukwao: “Ana chichi chikusowa kukwenu?”
12|72|Wanganyao watite: “Jikutusowa mbiisi jamwenye, sano jwataiche najo chapate (malipilo ga) nsigo wangamiya jantundu, (Yusufu jwatite): ‘Soni une ninkwimilila pa yalakweyi (yakupeleka gele malipilogo).”
12|73|Wanganyao watite: “Tukunnumbila Allah! Chisimu pamasile panyyimanyi kuti uwwe nganituika kukuwatanganya m’chilambo, soni nganituwa wawiyi.”
12|74|Wanganyao watite: “Ana malipilo gakwe (jwawiyijo) chigawe gapi, nam’baga jenumanja waunami?”
12|75|Wanganyao watite: “Malipilo gakwe tigawe kuti; jwajisimaniiche (mbiisijo) mu nsigo wakwe, basi jwele nijuchawe malipilo gakwe (pakujigalidwa kuwa kapolo ni kulagasidwa pa wiyi wakwe), iyyoyopeyo niyatukutiji pakwalipila walupuso.”
12|76|Basi jwalakwe (Yusufu) jwatandite (kuungunya-ungunya) m’misaku jao nkaniuwe nsaku wampwakwe, kaneka nijwajikopwesye munsaku wampwakwe, mwele nimutwatite pakun’dinganyichisya itagu Yusufu (yakun’jigalila mpwakwe). Mwachilamusi cha nchimwene (jwachilambocho) nga nganan’jigala mpwakwejo (mpela kapolo), ikaweje mwalisosa lya Allah (pakwatendekasya achakulugwe kukuya chilamusi chakumangwao chakun’jigala ukapolo jwawiyi). Tukunnyakulaga pa uchimbichimbi jwatunsachile, soni pachanya pa jwalijose jwaakwete umanyilisi pana jwakumanyilila nnope (kumpunda jwalakwejo)
12|77|Wanganyao watite: “Naajiwaga jwalakweju, basi (nganiiwa yachimamo) ngati pakwete pajiwile nkulugwe kala.” Basi Yusufu jwaisisile yalakweyi mu ntima mwakwe ninganailochesya kukwao. Jwatite: “Jenumanja nkwete ndamo jakusakala nnope, soni Allah ni Nkuimanya chenene yankusimulilayi.”
12|78|Wanganyao watite: “E wao wakuchimbichika (anduna)! Chisimu jwalakweju akwete atatigwe wachekulupe nnope (watakan’dandaulile nnope); basi jigalani jumo mwetuwe mmalo mwa jwalakwejo; chisimu uwwe tukwaona wao kuti ali mwa wakolosya.”
12|79|Jwalakwe jwatite: “Tukulijuya mwa Allah ku yanti tun’jigale jwinepe jwangawaga jwatuchisimene chipanje chetu kwa jwalakwejo, chisimu uwwe pajele ndemajo (tuchijigalaga jwinepe) chituwe walupuso.”
12|80|Basi katema kawakatile tama ya jwalakwe, wapite pakasyepela kuntemela. Jwankulungwa jwao jwatite: “Ana ngankuimanyilila yanti baba wenu wajigele kwa jenumanja chilanga chakulumbilila mwa Allah (chakuti tinchim’busya jwalakwejo kukwakwe)? Soni nkaniiwe ayi mwalepele kunchengeta Yusufu. Basi ngangopoka m’chilambo muno mpakana akambe lusa baba, kapena Allah anamule (yakopoka pakungombolasya kun’jigala mpwangajo), soni Jwalakwe ni Jwambone nnope mwa akulamula.”
12|81|“Ujilani kwa baba wenu, ninkajile: ‘E baba wetu! Chisimu mwanagwenu ajiwile, soni uwwe nganitutendela umboni ikaweje pa yatwaimanyi (yakuti mwetuwe mwangali jwawiyi), soni nganituwa uwwe wakuimanya yakusisika (yanti Binyamin kuwa nkwiwa).”
12|82|“Soni uwusyani musi (wa Misra) watwalijimo, ni nkutula watwaliji nao pakuwuja, soni chisimu uwwe tukuwecheta yakuona.”
12|83|(Yaakubu) jwatite: “(Ngwamba!) Nambo kuti mitima jenu jinsalalichisye chitendo chinechakwe. Basi (chatindende une) nikupilila kwambone, mwine Allah kuwa nkwikanao kukwangu wosopewene, chisimu Jwalakwe ni Jwakumanyilila nnope, Jwalunda lwakusokoka.”
12|84|Sano jwalakwe jwatundumalile wanganyao nijwatite: “Ha, kudandaula kwangune ya Yusufu!” Nigatatele meso gakwe ligongo lyamadandausi, basi nijwaliji jwakusisa nnope (madandausi gakwego)
12|85|Wanganyao watite: “Tukunnumbila Allah, mmwe nganneka kuwa n’di nkunkumbuchila Yusufu mpaka chim’be wangali machili ligongo lyakulwalika ni uchekulu, kapena kuwa mu wakonasika (pakuwa).”
12|86|Jwalakwe jwatite: “Chisimu ngupacha madandausi gangu ni kulikusika kwangu kwa Allah, soni ningumanyilila kuumila kwa Allah yangankuimanyilila wanganyammwe.”
12|87|“E achiwanangu! Jaulani kupita nchiwusyawusya ya Yusufu ni mpwakwe, ningasin’jasa ntima pachanasa cha Allah, chisimu chene pangali jwaakwasaga ntima pachanasa cha Allah ikaweje wandu makafili.”
12|88|Basi katema kawajinjile wanganyao kwa jwalakwe (Yusufu), watite: “E wao wakuchimbichika (anduna)! Masausyo gatukwaiye uwwe ni mawasa getu, nituyiche ni chipanje changali mate, basi tugumbachisyani chipiimo (namuno kuti chipanje chetucho chili changali mate), soni tupani sadaka, chisimu Allah akwalipilaga akutola sadaka.”
12|89|Jwalakwe jwatite: “Ana nkuimanyilila yamwantendele Yusufu ni mpwakwe pandema janti wanganyammwe n’di mu ujinga?”
12|90|Wanganyao watite: “Ana mmweji yakuona niYusufu jula!” Jwalakwe jwatite: “Une niYusufu jula, soni aju mpwanga jula. Chisimu Allah atutendele ukoto uwwe. Chisimu jwatawe ni woga (wakun’jogopa Allah) ni kupilila, basi chisimu Allah jwangajonanga malipilo gawakolosya (masengo).”
12|91|Wanganyao watite: “Tukunnumbila Allah! Chisimu Allah pamasile pansagwile mmwe kuwa pachanya petu, soni chisimu uwwe twaliji wakulemwa kusyene.”
12|92|Jwalakwe jwatite: “Pangali kun’jamuka lelo, Allah chankululuchile, soni Jwalakwe ni Jwachanasa channope kwapunda wachanasa wosope.”
12|93|“Jaulani ni kansu janguji basi ninkajiponye pangope jababa wangu ni chakatande kulola, ni nkambichilile ni mawasa genu gosopegene.”
12|94|Sano ndema jawawigwile nkutula (kuujila kumangwao), baba wao (wali Yaakubu wawaliji pa jele ndemajo ku Shami) watite: “Chisimu une ngupikana luumba lwa Yusufu, ingawaga kuti nkuunganichisya yakusokonechela lunda (nkangulupilile).”
12|95|Wanganyao watite: “Tukunnumbila Allah! Chisimutu mmwe n’di mu kusoya kwenu kwakala (kwakunnonyela nnope Yusufu).”
12|96|Basi ndema jajwaiche nkujigala abali jakusengwasya, jwajiponyisye (kansu ja Yusufu) pangope jakwe (ja Yaakubu), basi papopo watandite soni kulola. Watite: “Ana nganimbecheta kukwenu yanti une ngumanyilila kuumila kwa Allah yangankuimanyilila jenumanja?”
12|97|Wanganyao watite: “E baba wetu! Tuwendelani chikululuko pa sambi syetu. Chisimu uwwe twaliji wakulemwa.”
12|98|Jwalakwe jwatite: “Chinam’bendele kanyumakano chikululuko kwa Ambuje wangu. Chisimu Jwalakwe ni Jwakululuka kusyene, Jwachanasa channope.”
12|99|Basi ndema jawajinjile wanganyao kwa Yusufu, jwalakwe jwaakumbatile achinangologwe ni jwatite: “Jinjilani m’Misra, kwalisosa lya Allah, mwantunjelele.”
12|100|Ni wakwesisye achinangologwe pa chindanda (chakwe chaumwenye), basi wosope niwasenjelemukwiche kunsujudila. Sano (Yusufu) jwatite: “E baba wangu! Asi ni ngopolelo sya sagamisi syangu syakalakala, chisimu Ambuje wangu asitesile kuwa syakuona, soni chisimu Jwalakwe jwandendele une yambone, mwanti jwangopwesye mu ukaidi, ni kwikanamwe kuumila kuchimisi, panyuma panti shetani jwawatanganyisye (pakupanda utinda) chilikati changune ni achakuluwangu. Chisimu Ambuje wangu ni Akupanga mipango ja ichindu yaakuisaka. Chisimu Jwalakwe ni Jwakumanyilila nnope, Jwalunda lwakusokoka.”
12|101|“Ambuje wangu! Chisimu mumbele une umwenye, ni kunjiganya gopolela sagamisi, (E Mmwe) Nkugumba mawunde ni mataka! Mmwe ni Nkungosa jwangu pa duniya (pano) ni ku Akhera kwakwe, mumbe chiwa ndili Nsilamu, soni ni nkaasimanganye ni wandu wambone.”
12|102|Asi ni sine mu abali syakusisika syatukun’juwulila (mmwe Muhammadi ﷺ). Soni nganim’ba nao imo pandema jawasimichisyaga chitendo chao (chakumponya Yusufu m’chisima) aku ali nkutenda malindi
12|103|Soni wandu wajinji nganawa akulupilile namuno nkasachilile chantiuli
12|104|Soni ngankwajuga pa yalakweyi malipilo galigose, nganiyiwatu yalakwe (yam’biche nayoyi) ikaweje chikumbusyo ku iwumbe yosope
12|105|Ana soni ilingwa-ilingwa mu ilosyo (yakulosya kuti Allah apali) yaili kumawunde ni petaka yaakuwa ali nkuipita, kutendaga wanganyao yalakweyo ali nkuikwanjila
12|106|Soni wajinji mwa wanganyao ngaakunkulupilila Allah ikaweje aku ali nkuwanganya (ni isanamu)
12|107|Ana akuliwika pantunjelele wanti ngawa nkwayichilila chakwaunichila kuumila mu ilagasyo ya Allah, kapena kwaichilila Kiyama mwachisupuchisya kutendaga wanganyao akakumanyilila
12|108|Jilani (mmwe Muhammadi ﷺ): “Ali ni litala lyangu; nguwilanjila kwa Allah mwa umanyilisi usyesyene; une ni wanguyiye, soni kuswejela ni Kwakwe Allah, soni une nganimba mwa akuwanganya (Allah ni isanamu).”
12|109|Soni nganitutumisyeje (ntume jwalijose) paujo penu ikaweje achalume watwaliji nkwajuwulila (utenga) mwa achimisyene misinda. Ana ngakwendajenda (achimakafilio) pachilambo nikupitaga nchilola yajatite kuwa mbesi ja awala (wangalumbana wawaliji) paujo pao? Sano nyumba ja Akhera nijajili jambone nnope kwa awala wali ni woga (wakun’jogopa Allah). Ana jenumanja ngankuitaga mulunda
12|110|Kwikanila ndema jawakataga tama Achimitenga (yachikulupi cha makafili), ni ganisya yanti wanganyao akanidwe (ni wandu wao), chikamuchisyo Chetu ni pachayichililaga. Basi ni wajokoledwaga watwasachile. Soni ilagasyo Yetu ngaikasausyidwaga kwa wandu akulewa
12|111|Chisimu mwa abali syaosi mwana misyungu kwa wakwete lunda. Nganijiwa (Qur’aniji) adisiadisi jakulukanya, nambo jiwele jakwitichisya (itabu ya Allah) ayila yaili paujo pakwe (mpela Taurat ni Injil), ni kusalichisya mwagopolanya chenene chilichose (chakusosekwa mu Dini), ni (jiwele soni) chongolo ni chanasa kwa wandu waakukulupilila
13|1|Alif-Lam-Mim-Ra. Aga ni ma Aya ga m’Chitabu (cha Qur’an). Sano ayila yaitulusyidwe kukwenu (mmwe Muhammadi ﷺ) kuumila kwa Ambuje wenu niyakuonaonape; nambo kuti wandu wajinji ngaakukulupilila
13|2|Allah ni Ajula juwanyakwile mawunde mwangali misati jankujiona; kaneka ni jwatenjele pa Arishi (Chindanda Chaulungu). Ni alijepepesye lyuwa ni mwesi, chilichose (mwa yalakweyi) chikwenda (mwakwendelechela) mpaka pandema jekolanjidwe. Jwalakwe jukulondesyaga ichindu (ya iwumbe Yakwe). Jugopolanya ma Aya kuti jenumanja nkulupilile kusyesyene yakusimangana ni M’mbuje gwenu
13|3|Soni Jwalakwe ni Ajula jwaalijasesye litaka, ni kuwika palakwepo yakunyichisya (matumbi) kwisa soni sulo. Soni mu isogosi iliyose juwisile mwalakwemo mitundu jiwili jiwili. Akuchitendaga chilo kuwa chakuwuunichila muusi. Chisimu mu yalakweyi mwana ilosyo kwa wandu waakuchetelela
13|4|Sano petaka pana ipande yagundana (nambo yajila yakwe yakulekangana), ni (mwana soni) migunda ja zabibu ni mimela (jine), kwisa soni mitende jana mapanda ni jangali mapanda; (nambo yoseyo) ikwitilidwa ni mesi gampepe (gakulandana), ni tukuitenda ine kuwa yambone nnope kuipunda ine mu kanonye. Chisimu mu yalakweyi mwana ilosyo kwa wandu waakwete lunda
13|5|Sano naga n’di wakusimonga (mmwe Muhammadi ﷺ ya kakanile ka makafili), basi chakusimosya nnope nikuwecheta kwao (kwanti): “Ana tuli tusyuchile litaka, nambo yakuona uwwejo tuchiwa soni mu kagumbidwe kasambano?” Wanganyao ni awala wanganankulupilila M’mbuje gwao, soni wanganyao makongwa tigakawe mu ngosi mwao, soni wanganyao niwandu wa ku Moto, wanyao kwalakweko takawe wandamo
13|6|Ni akunkulumisya kuti m’biche nayo yakusakala (yaili ilagasyo yao) nkaniyiwe yambone; kutendaga pamasile paipite paujo pao ilagasyo yakulandana (ni yaakuikulumisyayo kumikutula jine, yayawajilwe kuti aliunde nayo). Soni chisimu Ambuje wenu ni waakwete chikululuko kwa wandu pa lupuso lwao. Soni chisimu Ambuje wenu ni Waukali nnope pakupeleka ipotesi
13|7|Sano awala wakanile ni akutiji: “Nambi uli ngantuluchila jwalakwe chisimosimo kuumila kwa M’mbujegwe (mpela simbo ja Musa ni ngamiya ja Swaleh)?” Chisimutu mmwe n’gambile kuwa nkutetela (ngawa jwakwika nayo isimosimo mwankusachila). Sano wandu waliose akwete nkwajongola (jwao ni isimosimo yawampele Allah)
13|8|Allah akumanyilila chaakujigala wakongwe waliose (m’chitumbo mwao), ni yaikupungusya iwelechelo ni yaikonjechesya yakwe, soni chindu chilichose Kukwakwe chili ni chipiimo (chakwe)
13|9|(Jwalakwe ni) Nkumanyilila yakusisika ni yakuonechela, Jwankulungwa nnope, Jwapenani kusyene
13|10|Yalumope (kwa Allah) jwaakusisa malowe mwa jenumanja ni jwaakuganyanyisya, ni mundu jwaakulisisa chilo ni jwaakwenda kalolekape muusi
13|11|(Mundu jwalijose) jukwete akupisyangana (wachilaika) m’bujo mwakwe ni munyuma mwakwe waakunchengeta mu lilamusi lya Allah. Chisimu Allah nganawa augalawisye ntendele wauli kwa wandu mpaka ali agalawisye (wanduo) umbone wauli m’mitima mwao. Sano naga Allah ali asachile kwapa wandu ilagasyo, basi pangali kuiusya, soni nganakola wanganyao kaligoselo kalikose kangawaga Jwalakwe
13|12|Jwalakwe ni Ajula jwaakunnosyaga jenumanja kumesya mwa (kuntaga) woga (wakusalidwa ni njasi) ni tama (jakupata wula), ni akugapatikanisyaga mawunde gakusitopa (ni mesi gawula)
13|13|Soni kulindima kukunswejesyaga Jwalakwe mwakuntogolela, nombenao Achimalaika (akasanswejesyaga) pakun’jogopa, ni akasatumisyaga njasi nikunsala najo jwansachile. Sano wanganyao (achimakafili) akusisyana ya Allah (kuti apali kapena pangali kutendaga ali apali), soni Jwalakwe ni Jwaukali nnope pakupeleka ipotesi
13|14|Jiwele Jakwe duwa jakuonaonape (ni Jwakuwajilwa kum’bomba ligongo ni jwaakwangaga duwajo), sano awala waakuilumbanjila inepe yangawaga Jwalakwe nganiyiwa yajanjile wanganyao pa chilichose, pangawaga nti chisawu ajula jwaakusapangula magasa gakwe ganagawili kulochesya kumesi kuti gaiche (mesigo) m’kamwa mwakwe, kutendaga nganigawa gayiche, ni nganijiwa duwa jamakafili ikaweje mu kusokonechela
13|15|Soni akunsujudilaga Allah waali kumawunde ni petaka mwakusaka ni mwakanganisyidwa, nambo soni iwulili yao (ikunsujudilaga) kundawi ni kwigulo
13|16|Jilani: “Ana ninduni m’mbuje jwa kumawunde ni petaka?” Jilani: “Allah.” Jilani: “Ana mwatesile (wanepe) wangawaga Jwalakwe kuwa akun’gosa, wali wangali ukombosi wakulikamuchisya achimisyene namuno kulipa isausyo?” Jilani: “Ana mpaka alandane jwangalola ni jwakulolaga? Ana kapena mpaka chilandane chipi ni lilanguka? Kapena am’biichiile Allah wakamusyangana nao, wagumbile yawatite pagumba Jwalakwe, mwanti iwumbe (yambali siwilisi) ikulandana kukwao?” Jilani: “Allah ni Nkugumba chilichose. Soni Jwalakwe ni Jumpepe, Jwamachili gangalimbana nago.”
13|17|(Jwalakwe) akasatulusyaga mesi (gawula) kuumila kwinani, basi iwata niikujilimaga mwachipiimo chakwe, nigakasajigala mesi gachikuumba chiulo chachikasatutumila mpaka pachanya, nambo soni muyaakasaiwukutaga (wachipala) pamoto (mpela mtapo wagolodi ni silifa) pakusaka (koposya) ipeto kapena iteleko, mukasatutuma chiulo chakulandana nichalakwecho. Iyyoyopeyo niyaakuti Allah pakupeleka chilandanyo cha yakuona ni yaunami. Sano chiulo nichigambaga kututumila nikwasichila, nambo yakwakamuchisya wandu niikasatamilichikaga mwitaka, mwele nimwaakasapelechelaga Allah ilandanyo
13|18|Akwete kupata awala wan’jitiche M’mbuje gwao Ukoto (Mbepo), nambo awala wanganan’jitika Jwalakwe, namuno angaje kola (pa Kiyama) yosope yaili pachilambo ni yanti mpela yeleyo soni yalumo, angajile kusaka kuliombolela nayo (nambo nga nganiyija kwakamuchisya), wanganyao takakole chiwalanjilo chakusakala nnope, soni mauto gao ni ku Jahannama, kaje kusakala malo gagusama (galitandichile)
13|19|Ana jwaakumanyilila yanti yaitulusyidwe kukwenu kuumila kwa Ambuje wenu niyakuona, mpaka alandane ni jwangalola? Chisimu waakwete lundape ni waakukumbuchilaga
13|20|Awala waakukwanilisya chilanga cha Allah, ni wangawesesya soni chilanga (chakutawana ni wandu achimijao)
13|21|Ni awala waakulumbikanya ichindu yalamwile Allah kuti ilumbikanyisyidwe, ni akuwa ali nkun’jogopa M’mbuje gwao, ni kuchijogopaga soni chiwalanjilo chakusakala nnope (cha pa Kiyama)
13|22|Ni awala waapilile pakusachilila Ngope ja M’mbuje gwao, ni kwimikaga Swala mwakolosya, ni kutolaga mu ichindu yatwapele mwakusisa ni mwakuonechela, ni kutyosyaga niyambone yakusakala, wanganyao niwaakwete mbesi (jambone) ja Nyumba (ja Akhera)
13|23|Matimbe Gandamo, gatakagajinjile wanganyao kwisa soni wawatesile yaukoto mwa achinangolo wao, achiwammakwao ni wanache wao, nambo soni Achimalaika taakaajinjilileje wanganyao pannango uliose
13|24|(Achasalilaga kuti): “Ntendele uwe kukwenu, ligongo lya kupilila kwenu.” Kaje kusalala yakuichisya ya Nyumba (ja Akhera)
13|25|Sano awala waakugopola chilanga cha Allah panyuma pakuchitawa, ni kataga yalamwile Allah kuti ilumbikanyisyidwe, ni kuwatanganyaga pa chilambo, wanganyao niwakwete kupata malweso, soni akwete kupata wanganyao Nyumba jakusakala nnope (Jahannama)
13|26|Allah akasansapangulila lisiki jwansachile, ni kunandiya (lisikilyo kwa jwansachile), ni akusengwa nao (achimakafili) umi wa duniya, ni nganiuwa umi wa duniya pakulandanya ni Akhera ikaweje kusengwa kwannonope
13|27|Achimakafili niakutiji: “Nambi uli ngantuluchila jwalakweju chisimosimo kuumila kwa Ambujegwe?” Jilani: “Chisimu Allah akunnechelelaga kusokonechela jwansachile, ni kun’jongolela Kukwakwe jwaujile (kwa Allah pa kutenda toba).”
13|28|Awala waakulupilile, soni mitima jao ni jikutulalilaga pakunkolanga Allah. Manyililani yanti; pakunkolanga Allah mitima jikasatulalila
13|29|Awala waakulupilile ni kutendaga yambone, kusengwa ni kwao, kwisa soni malo gakuujila gambone nnope (ku Mbepo)
13|30|Iyyoyopeyo tuntumisye mmwejo (Muhammadi ﷺ) ku nkutula wajapite paujo pakwe mikutula jine, kuti mwaasoomele yatun’juwulile, nambo wanganyao akunkana Ar-Rahman (Jwaukoto wejinji). Jilani: “Jwalakwe ni M’mbuje gwangu, pangali nnungu jwine (jwakuwajilwa kun’galagatila) ikaweje Jwelepejo. Kukwakwe njegamiile, soni Kukwakwe ni kwakuujila kwangu pakutenda toba.”
13|31|Soni ingawe kuti kwaliji kwana Qur’an janti ni jalakwejo matumbi nikwendesyedwa (pandema jakusoomwa), kapena ni jalakwejo litaka niganjidwa, kapena ni jalakwejo wawe nikwawechetekasya (jikaliji aji Qur’aniji, nambo masengo ga Qur’an ngawa gele). Nambo ulamusi wa chilichose uwele wa Allah. Ana nganamanyililepe awala waakulupilile yanti Allah angasache angajongwele wandu wosope? Sano chitapani ngachileka kwapata awala waakanile ligongo lya ayila (yakusakala) yatesile, kapena chituule (chitapanicho) dusi ni musi wao mpaka chiyiche chilanga cha Allah, chisimu Allah jwangakasa chilanga
13|32|Soni chisimu pamasile pawatendedwe chipongwe Achimitenga paujo penu (mmwe Muhammadi ﷺ nkanim’biche), basi ni napeleche lipesa kwa awala wawakufuulu, kaneko ni nakwembekenye (ni ilagasyo), ana ilagasyo Yangu yaliji uli (kapoteche kakwe)
13|33|Ana kwali Ajula (Allah) jwaakuujiimila ntima uliose pa yaupanganyisye (kuti taachiulipila, ngawa nijwali jwakuwajilwa kun’galagatila)? Ni am’biichiile Allah wakamusyangana nao. Jilani: “Mwakolangani (wakamusyangana naowo).” Kapena nkuntagulila Jwalakwe yangakuimanyilila pa chilambo, kapena (n’gamba kuwecheta) malowe gapachanyape (ngawa gakuumila pasi pa ntima)? Nambo kuti gasalalisyidwe kwa awala wakanile malindi gao, ni asiwilidwe kwitala (lyagoloka). Sano jwannechelele Allah kupotela, basi nganakola nkun’jongola
13|34|Akwete kupata wanganyao ilagasyo mu umi wa duniya, sano chisimu ipotesi ya Akhera niyakupoteka nnope, soni ngasakola nkwagosa jwalijose kwa Allah
13|35|Chilandanyo cha Mbepo jaapedwile chilanga wawoga (wakun’jogopa Allah, chili nyyi): Sulo sikujilima cha pasi pakwe, isogosi yakwe yandamo kwisa soni miulili jakwe. Jele nimbesi ja awala wan’jogwepe (Allah). Sano mbesi ja achimakafili ni Moto
13|36|Sano awala watwapele chitabu (mpela Abdullah bin Salam ni Ayuda wane waasingwiche) akuisengwela ayila yaitulusyidwe kukwenu (jajili Qur’an), nambo m’mikutula jine (jamakafili) mwana waakuikana ine mwa yalakweyo. Jilani (mmwe Muhammadi ﷺ): “Chisimu une namulidwe kuti nan’galagatileje Allah ni ngawwanganyaga Jwalakwe (ni chilichose). Kukwakwe nguwilanjila, soni Kukwakwe nikwakuujila kwangu.”
13|37|Soni iyyoyopeyo tujitulwisye jalakwe (Qur’aniji) kuwa chilamusi cha m’Charabu, nambo naga nkuye isako yao panyuma pa umanyilisi waum’bichilile, ngasinkola kwa Allah nsyowe jwalijose namuno akun’gosa
13|38|Soni chisimu pamasile patwatumisye Achimitenga paujo penu (mmwe Muhammadi ﷺ), ni twawichile achiwammakwao kwisa soni wanache, ni nganiyiwa kwa ntenga julijose yanti nikwikanacho chisimosimo ikaweje mu lisosa lya Allah, ndema jilijose jana lilamusi lyakwe lyalilembedwe, (nkwika ndemajo lilamusi likasaika)
13|39|Allah akasaifutaga yaisachile (kuti ayifute), ni kuilimbikasya (kuti ikatyoka yaisachile), soni Kukwakwe kwana Mama jwa Chitabu (Al-Lauh Al-Mahfuz)
13|40|Soni kanga chitunnosye (mmwe Muhammadi ﷺ pa duniya pepano) ine mwa ayila (ipotesi) yatukwatetela kapena kumpa chiwa (nkanitunnosye tiyapatepe), chisimu masengo genu nikulungusya (utenga) basi, sano Kukwetu ni kwachili chiwalanjilo (cha kwawalanjila itendo yao)
13|41|Ana ngaakuiwona yanti Uwwe tukuchiichilila chilambo (chamakafili) nikuchipungulaga (panandi panandi) kuumila m’malile mwakwe (pakuchipeleka kwa Asilamu pakupunda pangondo)? Sano Allah akasalamulaga, pangali jwakuwusyanukula ulamusi Wakwe, soni Jwalakwe ni Jwachitema pakuwalanjila
13|42|Soni chisimu awala wapaujo pao watesile malindi, basi Allah ni nsyene kuwesesya malindi gosope, jukumanyilila yaakupanganya mundu jwalijose, soni achimakafili taachimanyilila yanti: Mbesi (jambone) ja Nyumba (ja Akhera) jichiwa jacheni
13|43|Ni akuwechetaga awala wakanile kuti: “Mmwe (Muhammadi ﷺ) nganim’ba ntenga.” Jilani: “Allah akukwanila kuwa Mboni chilikati changune ni jenumanja (yakuti une ntenga), kwisa soni awala wauli kukwao umanyilisi wa m’chitabu (mpela Abdullah bin Salam ni Ayuda wane kwisa soni Akilisito waujitiche Usilamu).”
14|1|Alif-Lam-Ra. (Achi ni) Chitabu chatuchitulwisye kukwenu (mmwe Muhammadi ﷺ) kuti mwakoposye wandu m’chipi ni kwajinjisya mwilanguka – kwa lisosa lya Ambuje wao – (ni mwajausye) kwitala lya (Allah) Jwamachili gakupunda, Jwakulapilidwa kusyesyene
14|2|Allah, Ajula jwaili Yakwe yosope yaili kumawunde ni petaka, soni ipotesi niyao achimakafili kuumila mu ilagasyo yaukali nnope
14|3|Awala waakunonyela nnope umi wa duniya kumpunda Akhera, ni akusiwililaga (wandu) petala lya Allah, ni kulisachililaga kupombotala, wanganyao niwali nkupotela kwakutalikangana nnope (ni yakuona)
14|4|Soni nganitutumisyeje ntenga jwalijose ikaweje ni chiwecheto cha wandu wakwe kuti wasalichisye wanganyao (utenga), basi Allah ni akunnechelelaga kusokonechela jwansachile, ni kun’jongola jwansachile, soni Jwalakwe ni Jwamachili gakupunda, Jwalunda lwakusokoka
14|5|Soni chisimu chene pamasile patwantumisye Musa ni isimosimo Yetu (ni kuntenda kuti): “Mwakoposyani wandu wenu m’chipi ni kwajinjisya mwilanguka, soni mwakumbusyani ya mowa ga Allah (ga chindimba).” Chisimu mu yalakweyo muwele mwana imanyisyo kwa jwalijose jwali jwakupilila nnope, jwakutogolela kwejinji
14|6|Soni (kumbuchilani) katema kajwawechete Musa ku wandu wakwe kuti: “Kumbuchilani chindimba cha Allah pa jenumanja, ndema jawan’jokwele wanganyammwe ku wandu wa Firiauna wawaliji nkumpa ilagasyo yakusakala nnope, waliji nkusikita wanache wenu wachilume ni kwalekaga umi wanache wenu wachikongwe, sano mu yalakweyo mwaliji mwana kulinjidwa kwekulungwa nnope kwakutyochela kwa M’mbuje gwenu.”
14|7|Soni (kumbuchilani) katema kajwajenesye M’mbuje gwenu yanti: “Chisimu naga nkutogolela Une tinan’jonjechesye, nambo naga nkane (manyililani yanti): Chisimu ilagasyo Yangu niyaukali nnope.”
14|8|Soni Musa jwatite (ku wandu wakwe): “Naga nkane jenumanja ni wosope wali pa chilambo, basi (niyenu), chisimu Allah ni Jwakupata kwejinji, Jwakulapilidwa kusyesyene.”
14|9|Ana nganijim’bichilila wanganyammwe abali ja awala wapaujo penu? Wandu wa Nuhu, wa Adi ni wa Samuda, kwisa soni awala wamunyuma mwao, wangaakwamanyilila ikaweje Allah? Waichilile Achimitenga wao ni ilosyo yakuonechela, basi ni wauchisye magasa gao kukamwa kwao (paagaluma ligongo lyaukali), ni watite: “Chisimu uwwe tukaaniile yantumisyidwe nayoyi, soni chisimu uwwe tuli nchikaiko chekulungwa chakaichila yankutuwilanjilayi.”
14|10|Achimitenga wao watite: “Chichi! Allah kuwa nkunkaichila, Nkugumba mawunde ni mataka? Akum’bilanga jenumanja kuti ankululuchile sambi syenu, ni anchelewasye (ngampa ipotesi) kwikanila ndema jekolanjidwe (jakuwila).” Wanganyao watite: “Nganim’ba jenumanja ikaweje wandu mpela uwwewe. N’gamba kusaka kuti ntusiwilile ku yawaliji nkuigalagatila achatati wetu, basi ikani nao kukwetu umboni wakuonechela.”
14|11|Achimitenga wao waasalile kuti: “Uwwe nganituwa ikaweje wandu mpela wanganyammwe, nambo kuti Allah akasampaga ukoto jwansachile mwa achikapolo Wakwe. Soni nganiyiwa kukwetu yanti ni tum’bichilile nacho chilosyo ikaweje mu lisosa lya Allah, sano kwa Allah pe basi ajegamile wakulupilila.”
14|12|“Soni chipali chichi kukwetu chakututendekasya kuti tukajegamila kwa Allah kutendaga pamasile paatulosisye matala getu? Soni chitupilile kusyene pa iliyose yampaka ntusausye nayo, soni kwa Allah pe basi ajegamile akwegamila.”
14|13|Sano awala wawakanile wasalile Achimitenga wao kuti: “Chisimu chene chitunkoposye wanganyammwe m’chilambo mwetu, kapena chim’bujile ku dini jetu.” Basi Ambuje wao (Allah) ni wajuwulile wanganyao malowe ganti: “Chisimu chene Uwwe chitwajonanje walupuso.”
14|14|“Soni chisimu chene chituntamiche wanganyammwe m’chilambomo panyuma pa wanganyao. Yalakweyo yakuipata jwaakogopa kwima pameso Pangu (lisiku lya Kiyama), ni kogopaga soni chitetelo Changu.”
14|15|Sano (Achimitenga wala) ni wawendile chikamuchisyo (kwa Allah chaagapundila makafili), ni jwapelelwe jwakulikwesya jwalijose, jwamakani
14|16|M’bujo mwakwe mwana Jahannama, ni takamwesyedweje mesi ga uwowu wachimyasi
14|17|Tachiwa ali nkugakukumila mwachikasakasa, ni kulagaga nago nnope kugamila, soni chiwa chikam’bichilileje mbali ni mbali nambo nganawa awile, soni paujo pakwe chipakawe pana ilagasyo (ine soni) yakandapala
14|18|Chilandanyo cha awala wankaaniile M’mbuje gwao (chili nyyi): Itendo yao (yambone yatakatende ngalipidwa nayo ligongo lyanti nganantendelaga Allah), ili chisawu liwu lyalikumpujila mbungo mwamachili palisiku lya chimbunga, ngasakombola kupata chilichose mu yawapanganyisye. Kwalakweko ni kupotela kwakutalikangana nnope (ni yakuona)
14|19|Ana ngankuiona yanti Allah agumbile mawunde ni mataka mwakuonaonape? Mwanti ali asachile mpaka antyosye jenumanja (mwanakamo) ni kwika nayo iwumbe yasambano
14|20|Soni yalakweyo kwa Allah nganiyiwa yakusausya ata panandi
14|21|Soni wanganyao tachionechela kwa Allah wanaose (lisiku lya Kiyama). Basi ni tachiwecheta wangalikombolela kwa awala wawalikwesyaga (waali achinnongola wao wawagambaga kwakuya) kuti: “Chisimu uwwe twaliji nkunkuya jenumanja; ana chintutyochesye chilichose mu ilagasyo ya Allah?” (Achinnongolao) tachiti: “Ingawe kuti Allah watujongwele, nikuti uwwe nowe tukan’jongwele wanganyammwe. (Sano) yalumope kukwetu tuwe jasajasa (ni ipotesiyi) kapena tupilile (nayo); nganitukola kwakutilila.”
14|22|Sano Shetani pandema jachichilamulidwa chilamusi (ni kwinjila wambone ku Mbepo, wakusakala ni kwinjila ku Moto pamo ni Shetanijo); juchiwecheta kuti: “Chisimu Allah watawene namwe chilanga chakuonaonape (ni akwanilisye chilanga Chakwe), nombe une natawene namwe chilanga nambo nankaasiile. Nambotu une nganingola machili kukwenu (gakunkanganichisya kuti munguye) ikaweje nagambaga kum’bilanga basi jenumanja nimwanjitikaga. Basi ngasimundandaula une, nambo nllidandaule mwachimisyene. Une nganimba ngombwele kunkamuchisya, nombe jenumanja soni nganim’ba nkombwele kungamuchisya. Chisimu une ngukukana kumwanganya kwenu (kwamwamwanganyaga ni Allah) kalakala (ku duniya pakunjitika malamusi gangu). Chisimu walupuso akwete kupata ilagasyo yakupoteka nnope.”
14|23|Sano awala wawakulupilile ni kutendaga yambone, takajinjisyidwe ku Matimbe ga ku Mbepo gasikujilima cha pasi pakwe sulo, takawe wandamo mwalakwemo kwa lisosa lya M’mbuje gwao. Komasyana kwao mwalakwemo tikukaweje: Ntendele
14|24|Ana ngankuiona yatite Allah pakupeleka chilandanyo? Lilowe lyambone lili chisawu chitela chambone, njiga syakwe syesimiche mwakulimbangana, sano nyambi syakwe siyiche kwinani
14|25|Chikupelekaga isogosi yakwe ndema ni katema mwa lisosa lya Ambujegwe, sano Allah ni akasapelekaga ilandanyo kwa wandu kuti wanganyao akumbuchile
14|26|Sano chilandanyo cha lilowe lyakusakala, nimpela chitela chakusakala chachichuwidwe pachanya petaka, changanichikola kutamilichika
14|27|Allah akwalimbanganyaga awala waakulupilile ni lilowe lyakulimbangana pa umi wa duniya ni ku Akhera kwakwe, soni Allah akwalechelelaga kusokonechela walupuso, soni Allah akasapanganyaga yaakusaka
14|28|Ana nganimwaona awala waatindenye ukoto wa Allah ni ukafili, ni kwayikasya wandu wao (wawakuyaga payakusakala) ku nyumba ja chonasiko
14|29|(Jajili) Jahannama; tachijijinjila; kaje kusakala malo gakutamilichika gakwe
14|30|Ni am’bichile Allah milungu, kuti waasokonesye (wandu) kwitala Lyakwe. Jilani: “Sengwani (ni umi wenu wannono wa duniyau), nambo chisimu kwakuwujila kwenu ni ku Moto!”
14|31|Mwasalilani achikapolo Wangu awala waakulupilile kuti ajimicheje Swala mwakolosya nikutolaga mu ayila yatwapele, mwakusisa ni mwakuonechela, nkaniliyiche lisiku lyangali malonda nkati mwakwe namuno usyowe
14|32|Allah ni Ajula jwaagumbile mawunde ni mataka, ni jutulwisye kuumila kwinani mesi (gawula), ni jumesisye ni galakwego isogosi kuwa yakulya yenu, ni an’jepepachisye wanganyammwe yombo kuti ijendeje m’mbwani mwa lilamusi Lyakwe, ni an’jepepachisye soni sulo
14|33|Ni an’jepepachisye soni lyuwa ni mwesi yaikwenda mwangapela, ni an’jepepachisye soni chilo ni muusi
14|34|Ni ampele jenumanja yosope yamum’bendile, soni ntite m’buwalanje ukoto wa Allah, nganim’ba uwwukwanisye. Chisimu mundu juwele jwalupuso nnope, jwakanila kusyene
14|35|Soni (kumbuchilani) katema kajwawechete Ibrahima kuti: “Ambuje wangu! Utendani awu musi (wa Maaka) kuwa wantunjelele, soni mumambasyani une ni achiwanangu ku yagalagatila isanamu.”
14|36|“Ambuje wangu! Chisimu yalakwe (isanamuyo) yasokonesye wandu wajinji. Basi jwanguyiye une nikuti chisimu jwalakwejo jukuumila mwa une (jwa mu dini jangu), nambo jwanyosyisye une, basi M’mwejo ni Wakululuka kusyene, Wachanasa channope.”
14|37|“Ambuje wetu! Chisimu une nataamiiche wane mwa wanache wangu pachiwata changali mmela (cha Maaka) pa Nyumba Jenu Jakuchimbichika (ja Likaaba), Ambuje wetu! (Nataamiiche wanganyao) kuti ajimicheje Swala mwakolosya. Basi jitendani mitima ja wandu kuwa jakupendechela kukwao (anonyelweje kuja kutama nao), soni mwapani isogosi kuti awe wakutogolela.”
14|38|“Ambuje wetu! Chisimu Mmwe nkumanyilila yatukusisa ni yatukulosya palangulangu, ni pangali chilichose chachikasasisika kwa Allah petaka atamuno kwinani.”
14|39|“Lumbili losope lwene alapikwe Allah Ajula jwaambele Une ku uchekulu Ismaila ni Isihaka. Chisimu Ambuje wangu ni Wakupikana kuwenda.”
14|40|“Ambuje wangu! Mundendani une kuwa jwakwimika Swala mwakolosya, nambo soni ni achiwanangu wakwe. Ambuje wetu! Pochelani soni duwa jangu.”
14|41|“Ambuje wetu! Timungululuchile une ni achinangolo wangu wawili, kwisa soni wakulupilila, lisiku lya chichisimichika chiwalanjilo.”
14|42|Soni ngasin’ganichisya ata panandi yanti Allah ngajukuimanya yaakutenda walupuso, nambo kuti jugamba kwachelewasya kwikanila lisiku lyachigakolondoka mu lyele (lisikulyo) meso
14|43|Achikangamalaga aku mitwe jao ali anyakwile, meso gao gali ngagakuujila kukwao (gali palaanda kulepela kupila), m’mitima mwao muli mwangali chachipali (chaganisya ligongo lyaoga nnope)
14|44|Soni mwatetelani wandu ya lisiku lya ichaichilila ilagasyo, basi nikuwecheta awala wawalitesile lupuso kuti: “Ambuje wetu! Tuchelewasyani kandawi kannono (pakutuuchisya soni ku duniya), tukajanje kuwilanga Kwenu ni tukaakuuye Achimitenga.” (Kuchiwechetedwa kukwao kuti): “Ana ngawa mwaliji nkulumbila kala kuti ngasintyoka (pa duniya)?”
14|45|“Soni jenumanja mwatemi m’malo mwanakutamaga awala wawalitesile lupuso achimisyene, soni yamanyukwiche kukwenu mwatwatendele wanganyao (pakwajonanga), soni ni twampele jenumanja ilandanyo (yakulekanganalekangana nambo mwaikaaniile).”
14|46|Soni chisimu watesile malindi gao, nambo malindi gaogo gali kwa Allah (akugamanya chenene), soni namuno gakaliji malindi gaogo ganti nikuchuwika nago matumbi (nganigawa gatyosisye Usilamu)
14|47|Soni ngasin’ganisya ata panandi yanti Allah kuwa nkwakasila chilanga Chakwe Achimitenga Wakwe. Chisimu Allah ni Jwamachili gakupunda, Nkuusya mbusyo (syakupoteka kusyene)
14|48|(Chilangachi chichikwanilana pa) lisiku lyalichigalausyidwa litaka kuwa litaka line (lyachilendo), ni mawunde soni (iyyoyopeyo), ni chachionechela wanganyao kwa Allah Jumpepe, Jwamachili gangalimbana nago
14|49|Ni tinchaona akulewa lyele lisikulyo ali atawidwe m’maunyolo
14|50|Yakuwala yao ichiwa yalipula, soni Moto uchiunichila ngope syao
14|51|Kuti Allah an’dipile mundu jwalijose yajwapanganyisye. Chisimu Allah ni Jwachitema pakuwalanjila
14|52|Aku kuwele gombelesya ku wandu, ni kuti alitetele nako, soni kuti amanyilile yanti Jwalakwe (Allah) ni Nnungu Jumpepe, soni kuti wakwete lunda akumbuchile
15|1|Alif-Lam-Ra. Aga ni ma Aya ga m’Chitabu (cha Qur’an) soni ni Chisoomo chakupikanika
15|2|Kakajinji katakawe achimakafili (ndema jatakawe ku Moto) ali nkulajila kuti bola angawe Asilamu (pawaliji ku duniya)
15|3|Mwalekani agambeje kulya ni kusengwa, ni kwaluyaluya liganichisya (lyakupata yambone kwa Allah), basi taachiika kumanyilila (mbesi ja ukafili wao)
15|4|Ni nganituujonanjeje musi uliose ikaweje waliji wana chilamusi chakwe chakumanyika (cha ndema jakuujonanjila)
15|5|Nkutula uliose nganiuwa ujilongolele ndema jakwe (jakuwila) kapena kujichelewasya (jili jikwanile)
15|6|(Achimakafili) ni watite (pakun’gamba Muhammadi ﷺ): “E mmwe awala wachintuluchile Chikumbusyo (Qur’an)! Chisimu mmwejo wamasoka.”
15|7|“Uli ngaikanago kukwetu Malaika naga n’di mwa akuwecheta yakuona?”
15|8|(Allah akwasalila kuti): Uwwe wangatulusya Malaika ikaweje mwakuonaonape (kwisa kupeleka ipotesi), soni pajele ndemajo ngaakasawaga (achimakafilio) wakupedwa lipesa
15|9|Chisimu Uwwe ni Awala watutulwisye Chikumbusyo (Qur’an) soni Uwwe chisimu chene tuchigose
15|10|Soni chisimu chene twaatumisye (Achimitume) paujo penu (mmwe Muhammadi ﷺ) m’mikutula (jawandu) wandanda
15|11|Ni nganijwaichililaga ntenga jwalijose ikaweje waliji nkuntenda chipongwe
15|12|Iyyoyopeyo tukuupitisyaga (nteto wachipongwewo) m’mitima mwa akulewa
15|13|Ngakasajikulupililaga jalakwe (Qur’an) kutendaga pamasile payapite ilandanyo ya (wandu) wandanda (yawatite kapedwe ipotesi)
15|14|Soni tungaaugulile (achimakafilio) nnango wakwinani, ni kuwa wanganyao ali nkukwela kwalakweko chitetete (mwaakusachila, kuti chiwe chisimosimo cha Muhammadi ﷺ)
15|15|Basi angatite: “Chisimu meso getu gantesile ndandagasi. (Ngwamba), nambo kuti uwwe ni wandu wakulogwa (tukuiona ikaliyo).”
15|16|Soni chisimu chene tuwisile kwinani ndondwa syekulungwakulungwa ni mwakwenda mwakwe, ni tukusalalisye kwa waakuona
15|17|Ni tukugosile ku shetani jwalijose jwakuwinjidwa
15|18|Ikaweje jwaakupikanilaga mwawiyi, basi papopo chisinga (cha moto) chakuonechela ni kunkuya
15|19|Sano litaka twalijasesye ni kuwika mwalakwemo yakunyichisya (gagali matumbi gausito), ni tumesisye mwalakwemo chindu chilichose chepimepime
15|20|Ni tum’bichile mwalakwemo yakulamila wanganyammwe ni ichindu yanganim’ba jenumanja kuti mpaka nkombole kuipatila lisiki (mpela inyama ni ilango ni ine yosope yaumi)
15|21|Ni pangali chindu chilichose ikaweje imatiilo yakwe ili Kukwetu, ni ngatukasachitulusyaga ikaweje kwa chipiimo chakumanyika
15|22|Soni tukasasitumisyaga mbungo syakuwelekasya (mawunde mesi gawula), basi ni tukasagwisyaga kuumila kwinani mesi (gawula), ni tukasampaga kumwa wanganyammwe galakwe, sano jenumanja ngawa ni wankugasungaga galakwe (mesigo)
15|23|Soni chisimu Uwwe ni Awala watukupeleka umi ni chiwa, soni Uwwe ni Wawinjila
15|24|Soni pamasile patwamanyi kusyene wawalongolele mwa jenumanja (wawawile kala), soni pamasile patwamanyi kusyene waasigalile (waali chijumi kwisa soni wanganapagwe)
15|25|Soni chisimu Ambuje wenu Walakwe ni watachasonganganya wanganyao, chisimu Walakweo ni Walunda lwakusokoka, Wakumanyilila nnope
15|26|Soni chisimu chene mundu twan’gumbile ni lilongo lyejumu lyakulilaga (nkuligombamo) lyakuumila m’matope gakupiililila geunde
15|27|Sano lijini twaligumbile kala kuumila ku malamba ga moto gangali lyosi
15|28|Soni (kumbuchilani) katema kawawechete Ambuje wenu kwa Achimalaika kuti: “Chisimu Une tingumbe mundu ni lilongo lyejumu lyakulilaga (nkuligombamo) lyakuumila m’matope gakupiililila geunde.”
15|29|“Sano patimale kunkolosya ni kumpepelela nsimu wakuuma Kukwangu, basi munsenjelemukuchile pakunsujudila.”
15|30|Basi ni wasujudu Achimalaika wosope wene nakamo
15|31|Pangawaga Ibulisu; jwakanile kuti awe pamo ni akusujudu
15|32|(Allah) jwatite: “E mmwe Ibulisu! Chipali chichi kukwenu chintendekasisye kuti nkawa pamo ni akusujudu?”
15|33|Jwalakwe jwatite: “Une nganimba jwanti nikunsujudila mundu jwamun’gumbile ni lilongo lyejumu lyakulilaga (nkuligombamo) lyakuumila m’matope gakupiililila geunde.”
15|34|(Allah) jwatite: “Basi kopokani mwalakwemo, mwanti chisimu mmwe (sano) n’di wakuwinjidwa.”
15|35|“Soni chisimu pachanya penu pana malweso mpaka Lisiku Lyamalipilo.”
15|36|Jwalakwe jwatite: “Ambuje wangu! Mumbanitu lipesa (lyakuti ngawa) mpaka lisiku lyatachiukulidwa (m’malembe achiiumbe wosope).”
15|37|(Allah) jwatite: “Basi chisimu mmwe n’di mwa akupedwa lipesa.”
15|38|“Kwikanila lisiku lya ndema jakumanyika (jagombedwa lipenga lyandanda, pele ni patinchiwila).”
15|39|Jwalakwe jwatite: “Ambuje wangu! Ligongo lyanti munechelele kusokonechela, basi chinasalalichisye kwene wanganyao pa chilambo (litala lyesokonechele), ni chinasokonesye kwene wanaose.”
15|40|“Pangawaga achikapolo Wenu wakuswejesyedwa mwa wanganyao.”
15|41|(Allah) jwatite: “Ali nilitala lya Kukwangu lyalili lyagoloka.”
15|42|“Chisimu achikapolo Wangu nganinkola mmwejo pa wanganyao machili, ikaweje awala watakankuyeje (mwakusaka kwao) mwa akusokonechela.”
15|43|Soni chisimu Jahannama ni malo gao gaakupedwa chilanga wanaose
15|44|Jikwete milango nsano najiwili, nnango uliose ukwete liunjili mwa wanganyao lyegawidwegawidwe
15|45|Chisimu waoga (wakun’jogopa Allah) tachiwa m’Matimbe ga ku Mbepo ni sulo (syasichijilimaga chapasi pakwe)
15|46|(Tachisalilidwa kuti) gajinjilani mwantendele n’di wagosedwa
15|47|Ni tuchityosya iwundo (ya uchimwa ni litima) yayaliji m’mitima mwao, tachiwa (wakunonyelana) mwaulongo ali (atemi) pa itengu yauchimbichimbi mwakulolegana
15|48|Ngagaja kwakwaya mwalakwemo masausyo galigose, soni wanganyao ngaaja koposyedwamo
15|49|Mwatagulilani achikapolo Wangu yanti chisimu Une ni jwandi Jwakululuka kusyene, Jwachanasa channope
15|50|Soni kuti chisimu ilagasyo Yangu ni yaili ilagasyo yakupoteka nnope
15|51|Soni mwatagulilani ya achalendo wa Ibrahima
15|52|Pandema jawajinjile kukwakwe ni kuwecheta kuti: “Ntendele!” Jwalakwe (panyuma pakwajanga ni kwaona kuti ngakulya yakulya yajwawichile) jwatite: “Chisimu uwwe tukun’jogopa wanganyammwe.”
15|53|Wanganyao watite: “Nkajogopa! Chisimu uwwe tukumpa abali jakusengwasya janti chinkole mwanache jwakumanyilila nnope.”
15|54|Jwalakwe jwatite: “Ana nkundagulila jele abali jakusengwasyaji kutendaga uchekulu uli ungwayiye kala? Ana abali jamboneji nkundagulila m’matalachi?”
15|55|Wanganyao watite: “Tukuntagulila abali jamboneji mwakuonaonape; basi ngasim’ba mwa wakata tama.”
15|56|Jwalakwe jwatite: “Ana ninduni jwampaka akate tama kuchanasa cha Ambujegwe, pangawaga wakupotela?”
15|57|(Kaneka) jwatite: “Abali jao (jine) jaichile nijapi jaomanja akutumidwa?”
15|58|Wanganyao watite: “Chisimu uwwe tutumisyidwe ku wandu wakulewa.”
15|59|“Ikaweje waliwasa lya Lutwi, chisimu uwwe chitukajokole wanawose.”
15|60|“Pangawanga wankwao, twapimichisye yanti walakweo chawe mwa akusigalila munyuma (chajonanjidwe).”
15|61|Basi ndema jawaiche akutumidwa kwiwasa lya Lutwi
15|62|Jwalakwe jwatite: “Chisimu wanganyammwe ni wandu wangamanyika (kukwangu).”
15|63|Wanganyao watite: “Basi tum’bichilile ni ayila (ilagasyo) yawaliji nkuikaichila.”
15|64|“Soni tun’jigalile (abali) jakuonaonape, soni chisimu uwwe wakuonaonape.”
15|65|“Basi wigulani niliwasa lyenu mu upande wachilo, sano mmwe mwakuyeje munyuma mwao, nambo akasagalauka jwalijose mwa jenumanja (kulola munyuma ndema jakupikana kulindima kwaipotesi yakuuma kwinani, atakwisa mwaawile), ni n’jendelechele (mwakangamala) kuja kunnamulidwe.”
15|66|Ni twammanyisye jwalakwe (Lutwi) lilamusi lyalakweli lyanti: Chisimu njinga sya wanganyao (achimakafilio) chisikatidwe (tajonanjidwe) kumasikusiku
15|67|Niwaiche (kwa Lutwi) wandu wa mu nsinda ali wakusengwa (pakupikana kuti ayiche achachanda wakusalala kuti watende yausakwa)
15|68|(Lutwi) jwatite: “Chisimu wanganyawa achalendo wangu, basi nkandesya soni (pakwatenda yakusakala).”
15|69|“Ni mun’jogope Allah soni nkanjigasya nchesela (pameso pao).”
15|70|Wanganyao watite: “Ana nganitunkanya kupochela wandu (wachilendo)?”
15|71|Jwalakwe jwatite: “Awa wanache wangu wachikongwe (achakongwe wa m’chilambo muno mwalombani), naga jenumanja n’di wakutenda (yannamulidwe).”
15|72|Nguulumbila umi wenu (mmwe Muhammadi ﷺ), chisimu wanganyao nkukolelwa mwao (ni yakusakala) waliji pupulipupuli
15|73|Basi ni wakwembekenye n’gumilo (waipotesi) ndema jakopoka lyuwa
15|74|Basi ni twajitesile (misi ja Sodomu ni Gomora kuwa jagalausyidwa) kwinani kwakwe kuwa pasi, ni twagwichisye wanganyao wula jamaganga gelongo lya ku Moto
15|75|Chisimu mu yalakweyi mwana ilosyo kwa wakulola ni kuchetelela (mu ilosyo ya Allah)
15|76|Soni chisimu jalakwe (misijo) jatamilichiche mwitalatalape (lyakutyochela ku Maaka kuja ku Shami mwanti wanganyao akuionaga imanyilo yakwe)
15|77|Chisimu mu yalakweyo mwana chilosyo kwa wakulupilila
15|78|Soni chisimu wandu wa mu itekete (ku Madiyana) waliji walupuso (pakunkana Ntume jwao Shuaibu)
15|79|Basi ni twauchisye mbusyo wanganyao (pakwapa ipotesi), soni chisimu yalakwe (ilambo) iwiliyi (chilambo chawandu wa Lutwi ni chawandu wa Shuaibu) yaliji mwitalatalape lyakuonechela (kwa Makuraish)
15|80|Soni chisimu chene achinsyene chiwata cha Hijri (chamaganga wali achina Samuda) wakaaniile achimitenga
15|81|Ni twapele wanganyao ilosyo Yetu (mpela ngamiya jana kopokaga pa lwala), basi ni waliji wakuitundumalila
15|82|Soni waliji nkusepa m’matumbi majumba mwantunjelele
15|83|Basi n’gumilo (waipotesi) wakwembekenye wanganyao kumasikusiku
15|84|Mwanti nganiyakamuchisya yawaliji nkupanganya
15|85|Ni nganitugumba mawunde ni mataka ni yaili chilikati chakwe ikaweje mwakuonaonape, soni chisimu chene Kiyama jikwika. Basi kululukani (mmwe Muhammadi ﷺ) kululuka kwambone
15|86|Chisimu Ambuje wenu ni wali Akugumba kusyene, Wakumanyilila nnope
15|87|Soni chisimu chene tumpele mmwejo (ma Aya) nsano nagawili gakusoomedwasoomedwa (Surat Al-Fatihah) kwisa soni Qur’an jakuchimbichika
15|88|Ngasinyyikolondochesya ata panandi meso genu yatujisengwachisye nayo mikutula jakulekanganalekangana ja wanganyao (achimakafilio), soni ngasimwadandaulila. Ni mwatuluchisyeje lipapiko lyenu wakulupilila (pakwatendela chanasa)
15|89|Soni jilani: “Chisimu une ni nkutetela jwakuonechela (ngangusisa chilichose kogopela kuti itakwisa muimpatile ilagasyo).”
15|90|Mpela yatwatite pakutulusya (ilagasyo) kwa akugawanya
15|91|Awala waajitesile Qur’an kuwa ipande-ipande (ine kuikunda ine ni kuikana)
15|92|Basi ngwalumbila Ambuje wenu, tuchawusya kwene wosope wene (lisiku lya Kiyama)
15|93|Pa yawaliji nkutenda
15|94|Basi jenesyani mwakunyanyisya yannamulidwe, ni mwatundumalile wakuwanganya (Allah ni isanamu)
15|95|Uwwe tukwanila kun’gosa (ku yakusakala ya) wachipongwe
15|96|Awala waakuwika pamo ni Allah nnungu jwine, basi sampano taimanye (yakuyichisya yakwe)
15|97|Soni chisimu chene tukumanyilila yanti chidali chenu chikuwanikwa ni yaakuwecheta
15|98|Basi luswejesyani lumbili lwa Ambuje wenu, ni m’beje mwa akusujudu (kuswali)
15|99|Ni mwagalagatileje Ambuje wenu mpaka chim’bichilile chiwa
16|1|Chilamusi cha Allah pamasile pachiyiche (Kiyama jili dusi), basi ngasinchijanguichisya. Kuswejela ni Kwakwe (Allah) soni atukwiche ku yaakum’bwanganya nayo
16|2|Akasagatulusyaga Malaika ni utenga kwa ulamusi Wakwe kwa jwansachile mwa achikapolo Wakwe, (pakwasalila) kuti: “Mwatetelani (wandu) yanti: Pangali nnungu jwine (jwakuwajilwa kun’galagatila) ikaweje Unepe, basi njogopani.”
16|3|Agumbile mawunde ni mataka mwakuonaonape, atukwiche kuyaakum’bwanganya nayo
16|4|Agumbile mundu kuumila mu lindondwa lya mesi (ga walume ni wakongwe), yeti kaneko jwalakwe (mundujo) ni jukuwaga jwamakaani jwakuonechela (jwakunkanila Allah)
16|5|Soni ilango an’guumbiile jenumanja, mwalakwemo mwana kutukutila (mpela kupanganyichisya manyunya gakwe yakuliunichila ni iwaalo yakutukutila,) ni (mwana soni) yakamuchisya (ine yejinji), soni ine mu yalakweyo nkuilyaga
16|6|Soni nkwete (kuona) jenumanja mu yalakweyo kusalalila ndema jankuuja nayo ligulo kwichinga (ili ijikwite) ni ndema jankwaula nayo kululiila kundawi (ili nkwenda mwakangamala)
16|7|Soni ikutwichilaga misigo jenu jausito kuja kujiikasya ku chilambo changanim’bajilwa kuchiika ikaweje mwakulagasika nnope mwaachimisyene. Chisimu M’mbuje gwenu ni Mpole kusyene, Jwachanasa channope
16|8|Ni (wagumbile soni) mahachi, nyumbu ni mbunda kuti nyyikweleje ni kuwa soni ipeto (yakunsengwasya), soni ni akugumba (ine yakwela) yangankuimanyilila
16|9|Ni gali kwa Allah masengo ga (kusalichisya) litala lyagoloka (lyakunyyikasya mundu ku Mbepo), nambo kwana matala gane soni gepombotale. Sano (Allah) akasache akan’jongwele wanaose
16|10|Jwalakwe ni Ajula jwaakutulusyaga kuumila kwinani mesi (gawula), nkwete kumwa jenumanja mu galakwego, soni kuumila mu galakwego itela (ikasamelaga) yankasalichisyaga ilango
16|11|Nigalakwego akasammechesyaga mbeju, mizaituni (jakwenga mauta), mitende ni mizabibu, kwisa soni mitundu josope ja isogosi. Chisimu mu yalakweyo mwana chilosyo kwa wandu wakuchetelela
16|12|Ni an’jepepachisye chilo ni muusi, lyuwa ni mwesi, nombe nasyo ndondwa sijepepasyidwe mwachilamusi Chakwe. Chisimu mu yalakweyo mwana ilosyo kwa wandu waakwete lunda
16|13|Ni iliyose yan’guumbiile petaka (kutandila mitapo jambiya, yakumelamela kwisa soni inyama), yakulekangana mitundu jakwe (ni kaoneche kakwe), chisimu mu yalakweyo mwana chilosyo kwa wandu wakumbuchila
16|14|Soni Jwalakwe ni Ajula jwaajijepepesye mbwani, kuti n’dyeje kuumila mwalakwemo nyama ja matumbi (somba), soni kuti mkoposyeje mwalakwemo ipeto yankasawalaga. Ni nkasaionaga soni yombo ili nkupapula matumbela mwalakwemo, kuti nsosejesoseje umbone Wakwe (wa Allah pakujigala misigo jenu jamalonda mu yombomo), ni kuti soni jenumanja m’be wakutogolela
16|15|Ni awisile petaka yakunyichisya (matumbi gausito) kuti litakwika mulin’gwedanyichile wanganyammwe (litakalyo), ni (awisile) sulo kwisa soni matala kuti jenumanja n’dijongolele (mwachimisyene kwakuja)
16|16|Ni (awisile soni) imanyisyo (ine yakwajongolela muusi), sano ni ndondwa wanganyao akasalijongolela (achimisyene chilo)
16|17|Ana Ajula jwaakasagumbaga (jwali Allah) mpaka alandane ni awala wangaakasagumba (yaili isanamu)? Ana ngankukumbuchila
16|18|Soni ntite m’buwalanje ukoto wa Allah nganim’ba uwwukwanisye. Chisimu Allah ni Jwakululuka kusyene, Jwachanasa channope
16|19|Soni Allah akuimanyilila yankuisisa ni yankuilosya papaswela
16|20|Sano ayila yaakuilumbanjila yangawaga Allah nganiyiwa igumbile chilichose, nambo yalakweyo ni yaili yagumbidwa
16|21|Wawe nganawa wachijumi, soni ngaakumanyilila kuti tachiukulidwa chakachi (m’malembe)
16|22|Nnungu jwenu (jwakuwajilwa kun’galagatila) ni Nnungu jumpepe (Allah). Nambo awala wangaakukulupilila ya Akhera mitima jao jikana (ya Uujika wa Allah) soni wanganyao akuwa ali nkulikwesya
16|23|Pangali kaichila yanti Allah akuimanyilila yaakuisisa ni yaakuilosya papaswela. Chisimu Jwalakwe jwangaanonyela wakulikwesya
16|24|Soni naga kuli kuwechetedwe kukwao yanti: “Ana M’mbuje gwenu jutulwisye chichi (kwa Muhammadi ﷺ)?” Wanganyao akasatiji: “Adisiadisi sya wandu wakala.” (Akuwechetaga yalakweyi mwakwasokonesya wandu)
16|25|Kuti akatwichile misigo jao (jasambi) jakwanila lisiku lya Kiyama, kwisa soni misigo (jasambi) ja awala waakwasokonesya mwangali umanyilisi (wa akusokonesedwao). Naalole, kaje kusakala misigo jachakatwichilejejo
16|26|Chisimu waatesile malindi awala wawaliji paujo pao (wanya Anamuruda), nambo Allah wagumulile chakutawa chao kutandila pachitepo, basi nsakasa ni wagwilile pachanya pao, soni ilagasyo ni yaichilile kuumila upande wanganaumanyilila
16|27|Kaneko lisiku lya Kiyama (Allah) tachajigasya nchesela ni tachiti: “Ali kwapi akumwanganya nao, awala wamwaliji nkukangana (ni Achimitume) yakwamba wanganyao?” Awala wawapedwile umanyilisi tachiti: “Chisimu kwaluka lelo ni ulanda ili pa achimakafili.”
16|28|“Awala waakwatyosyaga Achimalaika mitima jao (pa kuwa) ali walitenda lupuso achimisyene (ligongo lyaukafili wao).” Basi tachilipeleka (aku achitiji): “Uwwe nganituwa nkutenda yakusakala iliyose.” (Achimalaika tachiti): “Yakuona, chisimu chene Allah ni Nkumanyilila kusyene yamwaliji nkutenda wanganyammwe.”
16|29|“Basi jinjilani milango ja ku Jahannama, chim’be wandamo kwalakweko.” Basi kaje kusakala nnope mauto ga wakulikwesya
16|30|Sano (naga kuli) kuwechetedwe kwa awala waakun’jogopa (Allah) kuti: “Ana M’mbuje gwenu jutulwisye chichi (kwa Muhammadi ﷺ)?” Akasatiji: “(Atulwisye) yambone.” Kwa awala waakutenda yambone pa achino chilambo cha duniya akwete kupata yambone, sano chisimu nyumba ja Akhera ni jajili jambone nnope. Soni kaje kusalala nnope nyumba ja wandu waoga (wakun’jogopa Allah)
16|31|Matimbe Gandamo gatakagajinjile, sulo sikujilima cha pasi pakwe, akwete kupata wanganyao mwalakwemo iliyose yaakuisaka. Iyyoyopeyo ni yaakutiji Allah pakwalipila waoga (wakun’jogopa Jwalakwe)
16|32|Awala waakwatyosyaga Achimalaika mitima jao (pa kuwa) ali wambone, achasalilaga kuti: “Ntendele uwe kukwenu! Jinjilani ku Mbepo ligongo lya ayila (yambone) yamwaliji nkutenda.”
16|33|Ana akwembecheya (achimakafilio inepe) pangawaga kuti gaichilile Malaika (kukwatyosya mitima), kapena kuti chaichilile chilamusi cha Ambuje wenu (Allah cha ilagasyo kapena Kiyama)? Mwele ni muwatendele awala wa paujo pao. Ni nganiwatenda Allah lupuso, nambo achimisyene ni wawaliji nkulitenda lupuso
16|34|Basi yapatile yakusakala ya wapanganyisye, niyasyungwile ayila (ilagasyo) yawaliji nkuitendela chipongwe
16|35|Sano awala wawanganyisye (Allah ni isanamu) akutiji: “Allah angasache, nga nganitugalagatila uwwe namuno achatati wetu chinepe changawaga Jwalakwe, soni nga nganituchitenda chindu chilichose kuwa cha haraam mwangali (lilamusi lya) Jwalakwe.” Mwele ni muwatendele awala wapaujo pao. Ana nambi kwa Achimitenga kwana masengo gane gangawaga kulungusya utenga mwakupikanika
16|36|Soni chisimu chene twatumisye ku nkutula uliose Ntenga (juwausalilaga) kuti: “Mun’galagatilani Allah ni kuwambalana najo shetani.” Basi wane mwa wanganyao pana wawajongwele Allah, ni pana wane mwa wanganyao wakwasimichiche pa wanganyao kusokonechela. Basi jendagani pa chilambo kupita nchilola mujawelele mbesi ja akukanila
16|37|Naga nkusachilila nnope yakwajongola wanganyao (mmwe Muhammadi ﷺ), basi (manyililani yanti): Chisimu Allah jwangan’jongola jwannechelele kusokonechela, soni nganakola wanganyao akwakamuchisya
16|38|Ni akunnumbilaga Allah kulumbila kwao kwamachili, kuti Allah ngasiwajimusya wandu waakuwa. Yakuona (tachajimusya, achi ni) chilanga chaalikanganiche Nsyene mwakuonaonape, nambo wandu wajinji ngakumanyilila
16|39|(Tachajimusya) kuti walondechesye ayila yaakutindana pa yalakweyo, ni kuti amanyilile awala wawakanile kuti wanganyao waliji waunami
16|40|Chisimu lilowe Lyetu pa chindu chilichose pati tuchisachile (kuti chipatikane), tugambaga kuchisalila kuti: “Chiwe.” Basi ni chikisawaga
16|41|Sano awala waasamile (nsimangwao) ligongo lya Allah panyuma pakutendeledwa lupuso, chisimu chitwatamiche pa duniya mwa umbone, soni malipilo ga ku Akhera (gagakwajembecheya) ni gagali gekulungwa nnope ingawe wamanyililaga (wakusakalawa)
16|42|(Watakaipate yalakweyi ni) awala wawapilile ni kuwa ali nkwegamila kwa M’mbuje gwaope
16|43|Ni nganitutumisyeje paujo penu (kuwa Achimitume) ikaweje achalume watwaliji nkwajuwulila malowe. Basi mwawusyani achinsyene lukumbukumbu (lwa itabu yakala) nam’baga jenumanja ngankumanyilila
16|44|(Twatumisye Achimitume) ni ilosyo yakuonechela kwisa soni itabu. Nituntuluchisye mmwejo (Muhammadi ﷺ) Chikumbusyo (Qur’an) kuti mwasalichisye wandu yaitulusyidwe kukwao, ni kuti soni wanganyao achetelele
16|45|Ana aliwisile pantunjelele awala waakutenda malindi ga yakusakala kuti Allah nganawa watitimisye nalyo litaka, kapena kwaichilila ilagasyo kuumila upande wangakuumanyilila
16|46|Kapena kwakwembekanya wanganyao mu kwendajenda kwao, kutendaga wanganyao nganawa wanti nikunnepelekasya (Allah kwapa ipotesi)
16|47|Kapena kwakwembekanya aku ali ni woga (wakwembecheya kwapata ilagasyo pakwapungula jumojumo mpaka kumala wosope)? Basi chisimu M’mbuje gwenu ni Mpole kusyene, Jwachanasa channope
16|48|Ana nganaiona ichindu yaagumbile Allah yaikupendama iwulili yakwe chakun’dyo ni kunchiji kunsujudila Allah aku ili yakulinandiya
16|49|Soni yosope yaili kumawunde ni yaili petaka ikunsujudilaga Allah, kutandila chinyama chilichose chakuulukutaga ni Achimalaika wakwe, soni wanganyao wangalikwesya
16|50|Akasan’jogopaga M’mbuje gwao jwali pachanya pao, soni akasatenda (yosope) yaakulamulidwaga
16|51|Soni Allah atite: “Ngasillitendela milungu jiwili, chisimu Jwalakwe ni Nnungu Jumpepe. Basi Jikape Une njogopani.”
16|52|Soni ni Yakwe yosope yaili kumawunde ni petaka, soni ni Kwakwe-kwakwepe galagatilwa ndawi syosope. Ana timun’jogope (jwinepe) jwangawaga Allah
16|53|Soni ukoto uliose wankwete basi utyochele kwa Allah (nambo jenumanja wangatogolela), kaneka naga isausyo inkwayiye basi ni nkulililaga Kukwakwe
16|54|Nambo pati ankungunukulile isausyo, papopo likuga line mwa jenumanja likum’bwanganyaga M’mbuje gwao (ni isanamu)
16|55|Kuti akanile ukoto watwapele, basi sengwagani (panandipe), mwanti tinchiika kumanyilila (mbesi jaitendo yenu)
16|56|Ni akuiwichila ichindu yangakuimanyilila (kuti yakupelekaga ipotesi kapena yakamuchisyaga, yaili isanamu) liunjili mu ichindu yatwapele (mpela mbeju ni ilango, pakuwecheta kuti: “Ayi ya Allah nambo ayi ya akwawanganya wetu ni Allah.”) Ngunnumbila Allah! Chisimu chene chinchiwusyidwa wanganyammwe yamwaliji nkusepelela
16|57|Ni akum’bichila Allah wanache wachikongwe (kuti jwaweleche wanache wachikongwe wali Achimalaika), kuswejela ni Kwakwe (juwambalene nayo yaakunnambuchisyao)! Sano wanganyao ni akulisagulila waakwanonyela (wali wanache wachilume)
16|58|Soni jumo jwao ndema jaakupedwa abali ja (kupagwa kukwakwe) mwanache jwankongwe, ngope jakwe jikasawa jakupiilila, soni jwalakwe gakasan’gumbala madandausi
16|59|Akasalisisa ku wandu ligongo lya kusakala kwa abali jaasalilildwe. (Akasatanda kuliwusya yanti): Ana atame najo pamo ni kwaluka (pameso pa wandu), kapena agambe kunsilila mwitaka (jwachijumi)? Naalole, kaje kusakala nnope chiilanyo chao
16|60|Kwa awala wangakukulupilila ya Akhera kwana chilandanyo chakusakala (chakwalandanyichisya), sano Allah ni jukwete lumbili lwapenani nnope (kwanti pangali chakunnandanyichisya nacho), soni Jwalakwe ni Jwamachili gakupunda, Jwalunda lwakusokoka
16|61|Soni ingawe kuti Allah akwakwembekanyaga wandu (pakwapa ilagasyo mwachitema) ligongo lya lupuso lwao, nga nganachileka palakwe (petakapo) chinyama chilichose chakuulukutaga, nambo kuti akwachelewasyaga mpaka pandema jekolanjidwe, basi pati jiyiche ndema jaojo nganawa ajichelewasisye kwakandawi namuno kujijanguya
16|62|Ni akum’bichila Allah yaakuichima wanganyao (wali wanache wachikongwe), sano ndimi syao ni sikusimulila unami wanti: Akwete kupata wanganyao umbone (kwa Allah). Pangali kaichila yanti Moto ni wao, soni yanti wanganyao tachilechedwa (mwalakwemo)
16|63|Ngunnumbila Allah! Chisimu chene twatumisye (Achimitume) ku mikutula ja paujo penu (mmwe Muhammadi ﷺ), basi Shetani ni jwasalalichisye itendo yao, sano jwalakwe ni nsyowe jwao lelo (pa duniya pano, nambo ku Akhera tachiwengana najo), soni tachipata wanganyao ilagasyo yakupoteka kusyene
16|64|Ni nganituntuluchisya (mmwe Muhammadi ﷺ) Chitabu (cha Qur’an) ikaweje kuti mwatagulile mwakupikanika wanganyao ayila yaatindene pa yalakweyo, ni kuti (chiwe) chongolo kwisa soni chanasa kwa wandu waakukulupilila
16|65|Sano Allah atulwisye mesi (gawula) kuumila kwinani, basi ni galakwego alisyusyisye litaka panyuma pakuwa kwakwe. Chisimu mu yalakweyo mwana chilosyo (chakwasyusya wawe pa Kiyama) kwa wandu waakupikanaga (ni kuchetelela)
16|66|Soni chisimu nkwete wanganyammwe ichetelelo mu ilango, tukummwesyaga yaili m’matumbo mwakwe, yaikopokaga chilikati chandowe ni myasi, (wauli) nkaka wakulenjela wakumwedwa chenene kwa akumwa
16|67|Ni mu isogosi yatende ni zabibu nkasalinganyaga kuumila mwalakwemo yakumwa yakolelwasya kwisa soni lisiki lyambone. Chisimu mu yalakweyo mwana chilosyo (chakulosya ukombosi wa Allah) kwa wandu waakwete lunda
16|68|Soni Ambuje wenu wasijuwulile nyuchi kuti: “Lilinganyichisyani majumba m’matumbi kwisa soni mu itela ni (m’misinga) jaakukolekaga (wandu).”
16|69|“Kaneko nillyeje isogosi yantundu uliose, basi ni n’jendeje m’matala ga Ambuje wenu gagajepepasyidwe (kukwenu).” Ikasakopokaga mu ndumbo syakwe yakumwa yakulekangana ntundu wakwe (wauli uchi), mwalakwemo mwana ntela wawandu (wakupolela ilwele yaijinji). Chisimu mu yalakweyo mwana chilosyo (chakulosya ukombosi wa Allah) kwa wandu waakuchetelela
16|70|Sano Allah wan’gumbile wanganyammwe, kaneko champe chiwa, sano wane mwa jenumanja pana waakutendesyedwa kuujila ku umi wakusakala (wauchekulu wannope) mwanti ngaakumanyililaga chilichose panyuma pa umanyilisi (wawakwete). Chisimu Allah ni Jwakumanyilila nnope, Jwakombola kusyene
16|71|Soni Allah waatupiye wane mwa jenumanja palisiki kwapunda wane, nambo awala wapedwile lyejinji nganawa agawile lisiki lyaolyo kwa awala (achikapolo) wagapatile makono gao gan’dyo; kuti wanganyao ni awe wakulandana pa lisikilyo. (Nambi uli nkunnandanya Allah ni achikapolo Wakwe kutendaga jenumanja nganim’ba nkundile kulandana ni achikapolo wenu?) Ana nambi akuukana ukoto wa Allah
16|72|Soni Allah an’guumbiile wanganyammwe achimmasyeto wantundu wenu, ni am’biichiile kuumila mwa achimmasyeto wenuo wanache kwisa soni isukulu, ni ampele soni ichindu yambonembone. Ana yaukoleko ni yaakuikulupilila, sano ukoto wa Allah wanganyao ni akuukana
16|73|Ni akuigalagatila (inepe) yangawaga Allah, yangawa nkwapa lisiki lililyose kuumila kumawunde ni petaka, soni yangapakombola (chilichose)
16|74|Basi ngasimunnandanyichisyaga Allah ni ilandanyo iliyose, chisimu Allah akumanyilila (yanti jwangali wakulandana nao), sano wanganyammwe ngankumanyilila
16|75|Allah apeleche chilandanyo chakapolo jwajupatidwe, jwangalikombolela pa chilichose, ni mundu jwatumpele kuumila Kukwetu lisiki lyambone, basi jwalakwe ni akutola mu lisikilyo mwakusisa nimwakuonechela. Ana mpaka alandane? (Nambi uli nkunnandanya Allah ni isanamu?) Lumbili losope lwene alapikwe Allah. Nambo kuti wajinji mu wanganyao ngakumanyilila
16|76|Ni apeleche soni Allah chilandanyo (chine) chawandu wawili. Jumo mwa wawilio bubu, jwangalikombolela pachilichose, soni jwalakwe jugambile kuwa nsigo wakwasitopesya abwana wakwe, kulikose kuchannungamisye jwangaujako ni yambone (achi ni chilandanyo cha kafili). Ana mpaka alandane jwalakweju ni ajula jwaakulamula mwa chilungamiko, soni jwalakwe ali petala lyagoloka (jwali Nsilamu)
16|77|Soni iwele Yakwe Allah yakusisika ya kumawunde ni petaka. Ninganijiwa ngani ja (kaiche ka) Kiyama ikaweje mpela kupila kwa liso kapena jele kuwandichila nnope. Chisimu Allah pachindu chilichose awele Jwakombola
16|78|Sano Allah wankopwesye wanganyammwe m’matumbo mwa achikulu wenu nkakumanyilila chilichose, ni wam’bichile kupikana ni kulola kwisa soni mitima kuti m’be wakutogolela
16|79|Ana ngaakuiona ijuni yaijepepasyidwe (paguluka) munnengalenga wa kwinani, pangali jwaakuijangata ikaweje Allah. Chisimu mu yalakweyo mwana ilosyo kwa wandu waakukulupilila
16|80|Soni Allah am’bichile jenumanja kutulalila m’majumba mwenu, ni am’bichile soni majumba kuumila m’mapende ga ilango (gagali matenti), gankasagaonaga kuwa gakwepepala (kuganyakula) palisiku lyakwenda kwenu ulendo ni lisiku lyakutamilichika kwenu (pamalo). Soni kuumila mu wenjewenje wakwe ni manyunya gakwe kwisa soni umbo syakwe (nkasapanganyaga) ikolelo (mpela yakuwala, yakutamila ni yagonela) ni yakusengwasya kwa kandawi
16|81|Soni Allah am’bichile wanganyammwe miulili mu ichindu yaagumbile, soni ni am’bichile mwakuuwa m’matumbi (mpela mbanga syekulungwakulungwa), ni am’bichile soni yakuwala (yetonji ni wenjewenje) yakun’gosa kuchitukuta (ni kusisima), ni yakuwala (yachisyano) yakun’gosa kungondo syenu. Mwele ni mwaakukwanilichisya ukoto Wakwe kukwenu kuti m’be wakulipeleka (Kukwakwe pakunda Usilamu)
16|82|Nambo naga akugalauka (kuleka Usilamu), basi masengo genu (mmwe Muhammadi ﷺ) ni kulungusya (utenga) mwakupikanika
16|83|Akuumanyililaga ukoto wa Allah kaneka nikuukaana, soni wajinji mwa wanganyao makafili
16|84|Soni (kumbuchilani) lisiku lyatuchitumisya kuumila mu nkutula uliose mboni (jakuutendela umboni nkutulao jwali ntume jwao), kaneka awala wawakanile ngasapedwa lusa (lwakuliwalanga), soni wanganyao ngasakundidwa (kuujila ku duniya) kuti akatende toba ni kuwenda chikululuko (kwa Allah)
16|85|Sano ndema jatakaione ilagasyo awala wawalitesile lupuso (ni kutanda kulila ni kudandaula); basi ngaija kupungusyidwa kukwao, soni ngaja kupedwa lipesa
16|86|Soni awala wawawanganyaga (Allah ni isanamu) ndema jatakaaone akwawanganya waowo takajile: “Ambuje wetu! Wanganyawa ni akwawanganya wetu awala watwaliji nkwalumbanjila kunneka Mmwe.” Nambo wanganyao takaponyele malowe (gaogo achitiji): “Chisimu wanganyammwe waunami.”
16|87|Ni takalipeleche kwa Allah mwakuligaasya pa lyele lisikuli, Soni (isanamu) yawaliji nkuisepelela (kuti tiyichajokola kwa Allah) ichasokonechela
16|88|Awala wakanile ni kwasiwililaga (wandu) kwitala lya Allah, chitukajonjechesye ilagasyo pachanya pa ilagasyo ligongo lyakuwatanganya kuwaliji nkuwatanganya
16|89|Soni (kumbuchilani) lisiku lyatuchijitumisya mboni ku nkutula uliose jakuumila mu wanganyapeo jichijachonjela, ni tuchiyika namwe (mmwe Muhammadi ﷺ) kuwa mboni pa wanganyawa. Soni tuntuluchisye Chitabu (Qur’an) chachikusalichisya chindu chilichose, chachili soni chongolo, chanasa ni abali jakusengwasya kwa Asilamu
16|90|Chisimu Allah akuchisya chilungamiko, kolosya (masengo) ni kwapa wapaulongo (yakuwajilwa kwapa), ni akukanya yakunyalaya (yaili ilemwa yekulungwakulungwa mpela chikululu) ni yakusakala kwisa soni uwwanga, akum’bunda wanganyammwe kuti m’be wakumbuchila
16|91|Soni kwanilisyani chilanga cha Allah pati ntawene (Najo), ni ngasin’gopola kulumbila kwenu panyuma pakukuliiya chenene, kutendaga pamasile pamum’bisile Allah kuwa Mboni pa jenumanja. Chisimu Allah akumanyilila yankutenda
16|92|Soni ngasim’ba nti chisawu ajula (jwammasyeto) juwakululenye-kululenye usi wakwe panyuma pakuuluka mwamachili, pakukutenda kulumbila kwenu kuwa litala lyakanyengano chilikati chenu ligongo lyakuwa likuga line lyejinji kupunda likuga line (pakwaleka wamwatawene nao chilanga ligongo lyakwaona unandi, ni kuja kamulana nao wanganintawana nao chilanga ligongo lyakwaona winji). Chisimu Allah akun’dinga jenumanja ni yalakweyi. Soni chisimu chene chachintagulila wanganyammwe lisiku lya Kiyama yamwaliji nkutindana mu yalakweyo
16|93|Sano Allah angasache angantesile kuwa nkutula umpepe, nambo kuti akunnechelelaga kusokonechela jwansachile ni kun’jongola jwansachile, soni chisimu chene tinchiwusyidwa jenumanja yamwaliji nkupanganya
16|94|Soni ngasinkutenda kulumbila kwenu kuwa litala lyakanyengano chilikati chenu, litakwika mwalitelesye likau (petala lya Usilamu) panyuma pakwimilichika, ni kupasya wanganyammwe yakusakala (pa duniya pano) ligongo lyakusiwilila kwenu (wandu) kwitala lya Allah, ni kwisa kupata soni wanganyammwe ilagasyo yakupoteka nnope (ku Akhera)
16|95|Soni nkasumanyaga chilanga cha Allah ni ntengo wannono (wa duniya), chisimu yaili kwa Allah ni yaili yambone nnope kukwenu nam’baga jenumanja wakumanyililaga
16|96|Iliyose yaili kukwenu ichimala, nambo iliyose yaili kwa Allah (yakun’dipila pamasengo genu gambone) ni yaili yangamala, soni chisimu chene awala wawapilile tuchapa malipilo gao (gamakulungwa nnope) mwakulandanila ni yambone nnope yawaliji nkupanganya
16|97|Jwalijose jwatatende yambone – chinga jwannume kapena jwankongwe – ni ali jwakulupilila; basi chisimu chene Uwwe chituntamiche jwalakwejo umi wambone (pa dunia pano), soni chisimu (ku Akhera) tuchapa malipilo gao (gamakulungwa nnope) mwakulandanila ni yambone nnope yawaliji nkupanganya
16|98|Sano pandema jankusaka kusooma Qur’an, basi lijuyaani mwa Allah ku shetani jwakuwinjidwa
16|99|Chisimu jwalakwe nganakola machili ku awala waakulupilile, ni kuwaga soni ali nkwegamila kwa M’mbuje gwao
16|100|Nambo machili gakwe gali pa awala waakusyowekana najo (pakunkuya ni kunkunda malamusi), ni awala waakuwa ali nkum’bwanganya najo (ni Allah)
16|101|Sano naga tuli tutindenye (pakuwika) Aya pamalo pa Aya (jine) – kutendaga Allah ni Nkuimanya chenene yaakutulusya – (achimakafili) akasatiji: “Chisimu mmwejo (Muhammadi ﷺ) wakusepelela unami.” (Ngwamba), nambo wajinji mu wanganyao ngaakumanyilila
16|102|Jilani: “Ajitulwisye Nsimu Weswela (Jibulilu) kuumila kwa Ambuje wenu mwakuonaonape, kuti walimbikasye awala waakulupilile, ni kuwa chongolo kwisa soni abali jakusengwasya kwa Asilamu.”
16|103|Soni chisimu chene Uwwe tukumanyilila yanti wanganyao akuwecheta yanti: “Chisimu mundu ni jwaakun’jiganya jwalakwe (Muhammadi ﷺ).” (Nambo) chiwecheto cha ajula jwaakun’ganichisya (kuti ni jwaakun’jiganya Muhammadi ﷺ) chili chachilendo, sano achi (chiwecheto cha Qur’an) ni chiwecheto cha Charabu chakupikanika
16|104|Chisimu awala wangakukulupilila ma Aya ga Allah, Allah ngasiwajongola, soni akwete kupata wanganyao ilagasyo yakupoteka nnope
16|105|Chisimu waakulukanyaga unami ni awala wangakukulupililaga ma Aya ga Allah, soni wanyao ni wali waunami
16|106|Mundu jwatankane Allah panyuma pachikulupi chakwe (ilagasyo yekulungwa nnope ikun’jembecheya), ikaweje jwakanganisyidwe (kulumukula malowe ga ukafili) kutendaga ntima wakwe uli wakutamilichika pachikulupi (jwele ngakopoka mu Usilamu), nambo jwatausapangulile ukafili chidali (ni kunnonyela ukafilio), basi kwa wanganyao chikuwe kwana gasabu jakuumila kwa Allah, soni akwete kupata wanganyao ilagasyo yekulungwa nnope
16|107|Yalakweyo ni ligongo lyanti wanganyao awunonyele nnope umi wa duniya kujipunda Akhera, ni ligongo lyanti Allah jwangaajongola wandu makafili
16|108|Wanganyao ni awala wawadindile Allah chidindo m’mitima mwao ni m’mawiwi mwao kwisa soni m’meso mwao, soni wanyao ni wali wakwanjila (malamusi ga Allah)
16|109|Pangali kaichila yanti wanganyao ku Akhera ni watakawe wakwasika
16|110|Kaneko chisimu Ambuje wenu kwa awala wasamile panyuma pakulingwa (kwikanila mwakuwecheta yangawajilwa), kaneko ni kulimbangana (pakuputa ngondo petala lya Allah) ni kupilila, chisimu Ambuje wenu panyuma pa yalakweyo awele Wakululuka kusyene, Wachanasa channope
16|111|(Kumbuchilani) lyuwa lyataachiika mundu jwalijose ali nkuliichenjela nsyene, ni tachilipidwa mundu jwalijose mwakwanila pa yawapanganyisye, soni wanyao ngasawa wakutendedwa lupuso
16|112|Soni Allah apeleche chilandanyo cha Musi (wa Maaka) wawaliji wantunjelele soni wakutamilichika, lyauichililaga lisiki lyakwe mwawinji kuumila malo galigose, nambo wakaaniile indimba ya Allah, basi Allah waupele kupasya chiwaalo chasala ni woga ligongo lya yawaliji (achinsyene musio) ali nkutenda
16|113|Soni chisimu chene jwaichilile Ntenga (Muhammadi ﷺ) jwakuumila mu wanganyapeo, nambo wankaaniile, basi ni yakwembekenye ilagasyo kutendaga wanganyao ali wakulitenda lupuso
16|114|Basi lyagani mu yampele Allah yaili ya halaal nambo soni yambone, ni ntogoleleje ukoto wa Allah nam’baga jenumanja nkun’galagatila Jwelepejo
16|115|Chisimu (Allah) ayitesile haraam kukwenu (kulya) chibudu, myasi, nyama jeguluwe ni chachikolanjilidwe (lina linepe) lyangawaga lya Allah pakuchisikita (kuwa mbepesi ja akumasoka), nambo jwachasingalilwe (nikulya cha haraamucho) mwangali kuchiluumba kapena kusumba mpika, basi (ngaapata sambi) chisimu Allah ni Jwakululuka kusyene, Jwachanasa channope
16|116|Ni ngasim’bechetaga yakwayana ni ayila yasikusimulila ndimi syenu mwaunami (kuti): “Ayi ya halaal, ayi ya haraam,” kuti munsepelele Allah unami. Chisimu awala waakunsepelela Allah unami nganawa apundile
16|117|Kusengwa kwannono (chikuwe kwao pa duniya pano), nambo akwete kupata wanganyao ilagasyo yakupoteka nnope (ku Akhera)
16|118|Ni ku awala wawaliji Ayuda twakanyisye (kulya) yatwansimbile kala, ni nganitwatenda Uwwe lupuso, nambo achimisyene ni wawaliji nkulitenda lupuso
16|119|Kaneko chisimu Ambuje wenu ku awala watesile yakusakala mwaujinga, kaneko ni kutenda toba panyuma pa yalakweyo, ni kolosya (masengo), chisimu Ambuje wenu (Allah) panyuma pa yalakweyo awele Wakululuka kusyene, Wachanasa channope
16|120|Chisimu Ibrahima jwaliji nnongola (juwasonganganyisye mbili syosope syambone), jwakunda malamusi ga Allah mwakulinandiya, jwakupendechela ku Uujika wa Allah (pakun’galagatila Jwelepejo) soni nganawa mwa akuwanganya (Allah ni isanamu)
16|121|(Jwaliji) jwakutogolela ukoto Wakwe (wa Allah), wansagwile ni kun’jongolela kwitala lyagoloka
16|122|Ni twampele yambone pa duniya pano, soni chisimu jwalakwe ku Akhera chakawe mu wandu wambone
16|123|Kaneka twan’juwulile mmwe (Muhammadi ﷺ) yanti: “Kuyani dini ja Ibrahima (juwaliji) jwakupendechela ku Uujika wa Allah, soni nganawa mwa akuwanganya (Allah ni isanamu).”
16|124|Chisimu Lyakuweluka lyawichidwe ku awala wawatindene pa ya lyalakwelyo, soni chisimu Ambuje wenu tachijilanya chilikati chao lisiku lya Kiyama pa ichindu yawaliji nkutindana
16|125|Wilanjilani (mmwe Muhammadi ﷺ) kwitala lya Ambuje wenu mwa lunda lwakusokoka ni kawilanjile kambone, soni ponyanganani nao malowe kaponyangane kambone, chisimu Ambuje wenu ni waakwamanya chenene waasokonecheele kuleka litala Lyakwe, soni Jwalakwe ni jwaakwamanya chenene wali wakongoka
16|126|Sano pati nchiusyaga mbusyo sya ilagasyo, basi usyani mbusyo syakulandana ni ilagasyo yawantendele, nambo naga mpilile (pakuleka kuuchisya), chisimu yalakweyo tiiwe yambone kwa akupilila
16|127|Soni pililani, nganikuwatu kupilila kwenuko ikaweje mwa Allah (mu ukombosi Wakwe ni lisosa Lyakwe), ngasin’dandaula ya wanganyao, soni ngasim’ba pakangani m’malindi gaakutenda
16|128|Chisimu Allah ali pamo ni awala waakun’jogopa (Jwalakwe) kwisa soni awala atenda ngoto
17|1|Kuswejela ni Kwakwe Ajula (Allah) juwan’jesyisye kapolo Jwakwe (Muhammadi ﷺ) chilo kutyochela ku Nsikiti Wakuchimbichika (wa Maaka) kuja ku Nsikiti Wakunaula (wa Baitul-Muqaddas) awula watwaipele upile yayaliji mungulugulu mwakwe, kuti tunnosye jwalakwe (Muhammadi ﷺ) ine mu isimosimo Yetu, Chisimu Jwalakwe (Allah) ni Jwakupikanichisya, Jwakulolechesya
17|2|Ni twampele Musa chitabu (cha Taurat), ni twachitesile kuwa chongolo ku wanache wa Israila. (Allah wasalile kuti): “Ngasimuntenda (jwinepe) jwangawaga Une kuwa nkun’jegama.”
17|3|(Wasalile soni kuti: “E jenumanja) isukulu ya awala watwajigele pampepe ni Nuhu (m’chombo)! (M’beje wakutogolela mujwatendelaga nangolo jwenu.) Chisimu jwalakwe (Nuhujo) jwaliji kapolo jwakutogolela kusyene.”
17|4|Ni twajuwulile wanache wa Israila m’Chitabu (cha Taurat kuti): “Chisimu wanganyammwe tim’bwatanganye pa chilambo kawilikose, ni tin’dikwesye kulikwesya kwekulungwa nnope.”
17|5|“Basi pachayiche chilanga cha (kulipidwa ligongo lya kuwatanganya) kwandanda mwa kuwiliko, twantumichisye wanganyammwe achikapolo Wetu achinsyene machili gakuputila ngondo mwaukali, basi ni wasyungwilesyungwile nkatikati mwa majumba (kupita nchim’bulaga). Nichaliji chilanga chakutendedwa.”
17|6|“Kaneka ni twam’buchisye machili gakwakombolela wanganyao, ni twan’jonjechesye chipanje ni wanache, ni twantesile kuwa likuga lyejinji.”
17|7|(Nitwatite): “Naga ntende yambone, nikuti nkulitendela yamboneyo mwachimisyene, nambo naga nsakasye, nikuti nkulisakachisya mwachimisyene. Sano pachayiche chilanga (chakulipidwa ligongo lya kuwatanganya) kwambesi, (twalechelele amagongo wenu) kuti asijigasye nchesela ngope syenu, ni kuujinjila Nsikiti (wa Baitul-Muqaddas) muwaujinjilile kandanda, ni konanga chilichose chaachitawalile konanga kwekulungwa nnope.”
17|8|(Twasalile m’Chitabu cha Taurat kuti: “Naga nnondeche mu yakutenda yenu), chisimu M’mbuje gwenu tantendele chanasa, nambo naga m’bujauje (kutenda yangalumbana), chituujauje (kumpa ipotesi), soni tujitesile Jahannama kwa achimakafili kuwa kolokoni (ndende).”
17|9|Chisimu aji Qur’an jikongolela ku alila (litala) lyalili lyagoloka nnope, ni jikwapa abali jakusengwasya awala waakutenda yambone kuti akwete kupata wanganyao malipilo gamakulungwa
17|10|Ni kuti awala wangakukulupilila ya Akhera twalinganyichisye ilagasyo yakupoteka nnope
17|11|Soni mundu akasawendaga yakusakala (mwakupupuluma) yakasatiji pakuwenda yambone, sano mundu awele jwakupupuluma
17|12|Ni tuwisile chilo ni muusi kuwa ilosyo iwili, ni tuchifufwite chilosyo chachilo (ni chipi), ni tuchitesile chilosyo cha muusi kuwa chakuwala (ni lilanguka lyakwe) kuti nsosejesoseje umbone wakuumila kwa M’mbuje gwenu, soni kuti mmanyilileje winji wa yaka ni chiwalanjilo (cha masiku, ijuma ni myesi). Soni chindu chilichose tuchilondesye mwakuchisalichisya chenene
17|13|Soni mundu jwalijose tuntawilile itendo yakwe nnukosi mwakwe, ni chitukankopochesye lisiku lya Kiyama chitabu chachakachisimane chili cheunukuleunukule
17|14|(Chakasalilidwe kuti): “Soomaani chitabu chenu, mmwejo mwasyene lelo nkukwanila kuliwalanjila (itendo yenu).”
17|15|Mundu jwaajongweche, basi nikuti akongoka kwakulikamuchisya nsyene, soni jwasochelele, basi nikuti akusochelela kwaalikonya nsyene, soni jwaatwiichiile nsigo (wasambi) ngasaja kutwichila nsigo wajwine, soni Uwwe nganituwa wakupeleka ilagasyo mpaka tukatumisye (kaje) ntenga
17|16|Soni tuli tusachile kuujonanga musi (achinsyene musio ali nkutenda yangalumbana) tukwalamulaga (kaje) wakulipatila wao (yakun’jitika Allah ni kuwa atenda ngoto), basi ni akasapitikukaga (kumpitikuchila Allah) mwalakwemo, pele ni palikasasimichikaga lilowe (lyailagasyo) pa wele (musio), basi ni tukasaujonangaga kusyene
17|17|Ana soni jilingwajilingwa mwa mikutula jatwajijonasile panyuma pa Nuhu! Sano Ambuje wenu akwanile pasambi sya achikapolo Wakwe kuwa Nkumanyilila chenene, Nkulolechesya
17|18|Mundu jwaakuwa nkusachilila umi wachitema (wa duniya), chitun’janguichisye (kumpa) mwalakwemo yatukusaka (kupeleka) kwa jwatukunsaka, kaneka Uwwe tum’biichiile jwalakwe (ku Akhera) Jahannama, takajijinjile ali jwakunyosyedwa soni jwakuwinjidwa (kuchanasa cha Allah)
17|19|Sano jwatasache Akhera ni kulimbichila kujitendela masengo gakwe, aku ali jwakulupilila, basi wanganyao kulimbichila kwaoko kuchiwa kwakutogoleledwa
17|20|Waliose – wanganyawa ni wanganyao (wambone ni wakusakala) – tukwapaga mu yakupeleka ya Ambuje wenu (Allah), ni nganiiwa yakupeleka ya Ambuje wenu yanti ni kusiwiilidwa (kuti ikampata chiumbe Chakwe)
17|21|Nnole yatutite pakwachimbichisya (pa duniya pano) wane kwapunda wane, sano chisimu Akhera ni jichiwa jekulungwa nnope pa mauchimbichimbi soni jekulungwa nnope pa kapundane
17|22|Ngasim’biika pamo ni Allah nnungu jwine, ntakwisa mum’bele wagambidwa ni kulechedwa (ku Moto wangali wakun’jokola)
17|23|Soni Ambuje wenu (Allah) alamwile yanti ngasin’galagatila wanganyammwe (jwinepe) ikaweje Jwele pejo, ni kwatendela yambone achinangolo wawili. Naga jumo jwao akuuyika uchekulu (juli) kukwenu kapena wanawawili, basi ngasimwawechetela (malowe gachipongwe atamose kuti) ah! Soni ngasimwakalipila, ni mwawecheteleje malowe gauchimbichimbi
17|24|Soni mwagoyechesyeje lipapiko lyakulinandiya pakwatendela chanasa, ni m’becheteje kuti: “Ambuje wangu! Mwatendelani chanasa wanawawilio mpela muwanelelaga une kuwanache.”
17|25|M’mbuje gwenu jukuimanya yaili m’mitima mwenu, nam’baga jenumanja wambone (kwa achinangolo wenu ndawi ni katema, kaneka ni kusoya panandi), basi chisimu Jwalakwe juwele Jwakululuka kusyene kwa wakuujilaujila (Kukwakwe pakutenda toba)
17|26|Soni jwapaulongo mumpani liunjili lyakwe (kuumila mu chipanje chenu), kwisa soni masikini ni jwapaulendo, ni ngasimmisanga (chipanje chenu) namisangape
17|27|Chisimu akumisanga awele achin’jao mashetani, sano shetani kwa Ambujegwe (Allah) juwele jwakanila kusyene (chindimba champele)
17|28|Sano naga nkwatundumalila wanganyao (pangapa liunjili lyao ligongo lyanti nganinkola), nambo nchisosagasosaga ukoto wakuumila kwa Ambuje wenu (Allah) wankuujembecheya, basi mwawechetelani malowe gakwalukangana (ni kutulasya ntima, mpela kuti: Naga mbatemo chinan’gawile)
17|29|Soni ngasim’buwika nkono wenu kuwa (mpela) utawidwe nnukosi mwenu (pakuleka kutola), soni ngasiwwujongola kuujongola kosope kwene (pakutola mwakumisanga) ntakwisa mum’bele wagambidwa (ligongo lyaubaili) ni kulaga nnope (ligongo lyakumisanga)
17|30|Chisimu Ambuje wenu akunsapangulilaga lisiki jwansachile, ni kunnandiyichisya (jwansachile). Chisimu Jwalakwe kwa achikapolo Wakwe juwele Jwakumanyilila chenene, Jwakulolechesya (akummanya jwakuwajilwa utajili ni jwakuwajilwa kulaga)
17|31|Soni ngasim’bulaga wanache wenu pakogopa kulaga, Uwwe chitwape lisiki wanganyao ni jenumanja wakwe. Chisimu kwaulaga wanganyao chiwele chilemwa chekulungwa
17|32|Soni ngasinchiwandichila chikululu, chisimu chalakwecho chiwele usakwa, soni (liwele) litala lyangalumbana
17|33|Soni ngasim’bulaga mundu jwaakanyisye Allah (kum’bulaga) ikaweje paligongo lyakwitichika (ni malamusi ga Dini), sano mundu jwaulajidwe mwalupuso, basi pamasile patum’bichile machili jwawinjila jwakwe (gakuusya mbusyo, kapena kupochela malipilo, kapena kululuka), ningasajonanga (jwawinjilajo) pa kuulaga, chisimu jwalakwe juwele jwakamuchisyidwa (ni malamusi ga Dini)
17|34|Soni ngasinchiwandichila chipanje cha mwanache jwawina ikaweje mwitala lyalili lyambone (mpela kuchitupiya ni malonda), mpaka akuyiche komangala kwakwe (ni kumpaga), soni kwanilisyani chilanga, chisimu chilanga chichiwa chakuwusyidwa (pa Kiyama)
17|35|Soni gumbasyani chipiimo chambale ndema jankupima, soni n’dinjeje nisikelo jakulungamika, yalakweyo ni yaili yambone (kukwenu) soni ni yaikwete mbesi jambone nnope (ku Akhera)
17|36|Soni ngasinyyikuyakuya (pakuiwecheta kapena kuitenda) ichindu yanganinkola nayo umanyilisi. Chisimu mawiwi, meso ni ntima ya chilichose cha yalakweyo yichiwa yakuwusyidwa (ni Allah)
17|37|Soni ngasin’jenda pa chilambo mwakutwanga, chisimu mmwe ngawa nkupowola litaka soni ngawa nkugaika matumbi pakaleupe
17|38|Yosope yeneyi kusakala kwakwe kuwele kwakuwenjedwa nnope kwa Ambuje wenu (Allah)
17|39|Yalakweyi ni (ine) mu yalunda lwakusokoka yan’juwulile Ambuje wenu (mmwe Muhammadi ﷺ), ni ngasim’biika pamo ni Allah nnungu jwine ntakwika mumponyedwe ku Jahannama n’di wagambidwa soni wakuwinjidwa (kuchanasa cha Allah)
17|40|Ana M’mbuje gwenu ansagulile jenumanja (achimakafili wa pa Maaka) wanache wachilume, sano Jwalakwe ni alitendele mwa Achimalaika wanache wachikongwe? Chisimu wanganyammwe nkuwecheta lilowe lyekulungwa nnope
17|41|Soni pamasile patusalichisye nnope (chilichose) mu aji Qur’an kuti (achimakafili) apate kumbuchila, ni ngajikwajonjechesya wanganyao ikaweje kujichima ni kujitalichila
17|42|Jilani (mmwe Muhammadi ﷺ): “Ingawe japali pamo ni Jwalakwe (Allah) milungu jine mpela mwaakuwechetela (achimakafilio), basi jingasosilesosile (milungujo) litala lyakwaulila kwa Nsyene Arishi (Chindanda Chaulungu kuti akamenyane Najo).”
17|43|Kuswejela ni Kwakwe soni jutalikangene nayo yaakuwechetayo kutalikangana kwekulungwa nnope
17|44|Gakunswejesyaga Jwalakwe mawunde nsano nagawili kwisa soni litaka ni yaili mwalakwemo, ni pangali chindu chilichose ikaweje chikunswejesyaga ni lumbili Lwakwe, nambo kuti wanganyammwe ngankumanyilila kaswejesye kao. Chisimu Jwalakwe juwele Jwakutulala nnope ntima, Jwakululuka kusyene
17|45|Sano pati nchisoomaga (mmwe Muhammadi ﷺ) Qur’an tukasawika chilikati chenumwe ni awala wangakukulupilila ya Akhera chakusiwilila changaonechela
17|46|Soni tuwisile iwuniko m’mitima mwao kuti akajimanyilila aji (Qur’an), ni m’mawiwi mwao (tutasile) usito (wa usiiwa kuti akajipikana), soni pati nchasalaga Ambuje wenu (Allah) Jikape mu Qur’an, akasagalauchila ku migongo jao kutila (mwakuchimidwa kusyene ni yakuntenda Nnungu kuwa Jumope)
17|47|Uwwe tukumanyilila kusyene yaakupikanila wanganyao ndema jaakupikanila kukwenu (mmwe Muhammadi ﷺ nchisoomaga), ni ndema jaakusongonelana. Ndema jaakuwecheta walupuso (kwasalila Asilamu pakusaka kwasokonesya): “Jenumanja ngankunkuya ikaweje mundu jwannojedwe.”
17|48|Nnole yatite pakunnandanyichisya ni ilandanyo yaukoleko (pane kuti wakulogwa pane nsawi pane wamasoka), basi ni asokonechele, mwanti nganawa apakombwele kupata litala (lya chongoko)
17|49|Ni akasatiji: “Ana uwwe patuchiwa maupa ni ipande yekatichekatiche, nambo yakuona uwwe tuchiukulidwa nikuwa yagumbidwa yasambano?”
17|50|Jilani: “Wani maganga kapena isyano,”
17|51|“Kapena yagumbidwa ine yaikula m’mitima mwenu (yankuiona kuti yakusausya kuwukulidwa, ata n’di yalakweyo chinchiukulidwape).” Pele ni tajile: “Ana wani watachituuchisya (ku umi)?” Jilani: “Ajula juwan’gumbile kandanda.” Pele ni tampukunyichisye mitwe jao ni kuti: “Yele tiichiwa chakachi?” Jilani: “Kuwa-nkuwa pakuwandika!”
17|52|“Lisiku lyatachim’bilanga wanganyammwe (Allah), ni tinchin’janga mwakunnapilila lumbili Lwakwe, soni ni tinchiganichisya kuti nganintama (pa duniya) ikaweje panandipe.”
17|53|Soni mwasalilani achikapolo Wangu kuti (ndawi syosope) awecheteje yaili yambone, (ligongo) shetani chisimu chene akasakwembelechesyaga maukangani chilikati chao, chisimu shetani kwa mundu awele mmagongo jwakuonechela
17|54|M’mbuje gwenu ni jwaakummanya chenene wanganyammwe, nasakaga chantendele chanasa kapena nasakaga champe ilagasyo. Ni nganituntumisya mmwe (Muhammadi ﷺ) kuwa jwakwalolela wanganyao
17|55|Soni Ambuje wenu ni waakwamanya chenene wali kumawunde ni petaka. Soni chisimu chene twaachimbichisye Achimitume wane kwapunda wane, ni twampele Daudi (chitabu cha) Zaburi
17|56|Jilani (mmwe Muhammadi ﷺ): “Mwawilangani awala wankulitwanjila (kuwa milungu mpela Isa, Uzair, Achimalaika ni wane) kunneka Jwalakwe (Allah, kuti antyochesye masausyo gagakumpata), basi nganawa akwete machili gakuntyochesya chisausyo namuno kuchigalauchisya (kwa wane)
17|57|Awala wanya wakwawilanga (kuti watyochesye masausyo, nombenao) akusosagasosaga litala lyakuliwandichisyila kwa M’mbuje gwao (Allah), kuti ana wani watawe wakuwandichila nnope; ni akwembecheya ukoto Wakwe ni kogopa ilagasyo Yakwe. Chisimu ilagasyo ya Ambuje wenu iwele yakogopedwa
17|58|Soni pangali musi uliose ikaweje Uwwe tuchiujonanga nkaniliwe lisiku lya Kiyama, kapena kuulagasya ni ilagasyo yakupoteka nnope (naga uli wakuwajilwa ni yalakweyo), yalakweyi yaliji yelembelembe m’Chitabu (chailembedwe ichindu yosope)
17|59|Soni pangali chachikutulekasya kutumisya isimosimo ikaweje kuti (wandu) wandanda waikaaniile. Sano wandu wa Samuda twapele ngamiya jajikongwe kuwa chimanyisyo chakuonechela, nambo wajitesile lupuso. Ni ngatukutumisyaga isimosimo ikaweje pakogoya (ni kutetela)
17|60|Soni (kumbuchilani) katema katwansalile (mmwe Muhammadi ﷺ) kuti: “Chisimu Ambuje wenu (Allah) wasyungulile wandu (ali mwigasa Lyakwe ni nganawa antesile mmwejo iliyose).” Ni nganituitenda yakuiona yatwannosisye (mmwe Muhammadi ﷺ chilo cha Israi ni Mi‘raji yamwaiweni mesope ngawa kulugono) ikaweje kuwa mayeso kwa wandu (gakwalinga chikulupi chao), nombe soni chitela chelwesyedwe (cha Zaqqum chachisalidwe) m’Qur’an (chiwele mayeso kwa wandu kuti ikomboleka uli chitela kumela m’moto)! Ni tukwajogoyaga (pakwatetela), nambo ngakukwajonjechesyaga ikaweje kusumba mpika kwekulungwa
17|61|Soni (kumbuchilani) katema katwasalile Achimalaika kuti: “Mwasujudilani Adam.” Basi wosope niwasujudu kusigala Ibulisu, jwalakwe jwatite: “Ana nansujudile jwamun’gumbile kuumila mwilongo?”
17|62|(Ibulisu) jwatite (soni pakunsalila Allah): “Ana nyyiweni! Aju jwamunchimbichisye kumbunda une, naga mumbe lipesa (lyakuuneka ndili umipe) mpaka lisiku lya Kiyama, chisimu chene chinaajonanje wanache wakwe pakwapulikasya ikaweje wannonope.”
17|63|(Allah) jwatite: “Tyokani! Sano wataiche mwakunkuya mmwe mwa wanganyao, basi chisimu Jahannama nimalipilo genu malipilo gakwana.”
17|64|“Soni mwalowesyani mwapanandipanandi watinkombole (kwalowesya) mwa wanganyao ni lilowe lyenu (mpela ing’wenyeng’wenye, ngoma ni yakwimbajimba iliyose yakanyisyidwa), soni mwasonganganyichisyani (asilikali wenu) wakwela mahachi ni wakwenda wapasi, soni kamusyanganani nao mu ipanje (pakwatendekasya kupata ipanje m’matala gangalumbana mpela wiyi, juga ni kotosya), ni (nkamusyangane nao soni) mu wanache (pakwatendekasya kupata wanache wapetinji), soni ni mwapeje ilanga.” Sano shetani ni jwangapa wanganyao ikaweje ilanga yaulamba
17|65|“Chisimu achikapolo Wangu, mmwe nganinkola machili pa wanganyao (gakwapulikasya), soni Ambuje wenu (Allah) akukwanila kuwa Nkugosa.”
17|66|M’mbuje gwenu (Allah) ni Ajula jwaakun’jendechesya yombo m’mbwani kuti mpiteje nchisosasosa ukoto Wakwe. Chisimu Jwalakwe kwa jenumanja juwele Jwachanasa channope
17|67|Sano pati gampatile masausyo m’mbwani, (wosope) wankwalumbanjilaga akasasowaga kusigala Jwalakwepe (Allah), nambo pati ankulupwisye pakunyyikasya pankuuli, nkasagalauka (kunneka Allah). Sano mundu awele jwakanila (ukoto waakumpa, jwangatogolela)
17|68|Ana nkuliwika pantunjelele wanti Jwalakwe (Allah) ngawa nkuntitimisya nao upande wapankuuli, kapena kuntumichisya chimbunga chasakalawe? Kaneko jenumanja ngasimwapata akunchenjela
17|69|Kapena nkuliwika pantunjelele wanti Jwalakwe (Allah) ngawa nkum’buchisya jenumanja mwalakwe (m’mbwanimo) kaawiili ni kuntumichisya mbungo jaukali ni kummisya ligongo lyaukafili wenu? Kaneko jenumanja ngasimwapata akumputila ngondo Kukwetu pa yalakweyi
17|70|Soni chisimu chene pamasile patwachimbichisye wanache wa Adam, ni twapele yakwela pankuli ni pambwani, ni twapele soni lisiki lyambone, nambo soni twachimbichisye ni uchimbichimbi wekulungwa nnope kuipunda yaijinji mu iwumbe yatugumbile
17|71|(Kumbuchilani) Lisiku lyatuchawilanga wandu wosope (nkutula uliose) ni nnongola jwao. Sano watakapedwe chitabu chao ni nkono wao wan’dyo, basi wanganyao chakasoome chitabu chao (mwakusengwa), soni ngasaja kutendedwa lupuso atamose pa (kachindu kamwana kanti chisawu) kawuusi kankati mwa lupele lwa tende
17|72|Sano jwali jwangalola apano (pa duniya kulola kwakuchetelela ilosyo ya Allah ni ngankulupilila Jwalakwe), basi jwalakwejo ku Akhera takawe jwangalola (kwene) soni takapotele nnope kuleka litala (lyachokoko)
17|73|Soni chisimu chene wanganyao wasigele panandi kuti am’bwatanganye (mmwe Muhammadi ﷺ) kwakuleka ayila yatun’juwulile kuti ntusepelele Uwwe ikaliyo, sano pajele ndemajo akantesile kuwa chisyowe chapantima
17|74|Soni ingawaga kuti Uwwe twan’dimbangenye, chisimu nkaliji dusi kuti mpendechele kukwao panandi pajakwe
17|75|Mwanti (nkapendechele), chisimu tukampele kupasya (ilagasyo) yakonjechesya pa awuno umi uno (kwapunda wandu wane), ni (ilagasyo) yakonjechesya panyuma pakuwa, kaneko nga nganimwapata akunkulupusya Kukwetu
17|76|Soni chisimu chene wanganyao wasigele panandi kuti an’jogoye nnope m’chilambo achi (cha Maaka) kuti ankoposyemo, sano ingawe iyyo, nga nganalonjela panyuma penu ikaweje kandawi kannono
17|77|(Jele nijaliji) nyendele (Jetu kwa) awala watwamasile kwatumisya paujo penu (mmwe Muhammadi ﷺ) mwa achimitenga Wetu, soni ngankusimana galausya kulikose ku nyendele Jetu
17|78|Jimikani Swala mwakolosya pakupendama kwalyuwa kwikanila chipi chachilo (syasili swala sya Dhuhr, Asr, Magrib ni Isha), soni (soomani) Qur’an ja kumasikusiku (pa swala ja Fajr). Chisimu Qur’an ja kumasikusiku jiwele jakutendeledwa umboni (ni Achimalaika)
17|79|Soni mu ipande ine yachilo basi jimani kuswali pa (kusooma) jalakwe (Qur’aniji), kuwa swala jakonjechesya kukwenu (mmwe Muhammadi ﷺ jajili swala ja Tahajjudi), kuti Ambuje wenu akan’jimiche pamalo pakulapilidwa (ni iwumbe yosope Lisiku lya Kiyama)
17|80|Soni jilani (mmwe Muhammadi ﷺ): “Ambuje wangu! Kutendani kwinjila kwangu (mu nsinda wa Madina) kuwa kwinjila kwambone, ni nkutende soni kopoka kwangu (mu nsinda wa Maaka) kuwa kopoka kwambone, ni mumbani kuumila Kukwenu machili gakungamuchisya (kwakombolela amagongo wangu).”
17|81|Soni jilani: “Yakuona iwiiche, ni imasile paityosile yaukoleko, chisimu yaukoleko (mbesi jakwe) ikasawaga yakutyoka.”
17|82|Soni tukutulusya mu Qur’an wauli ntela ni chanasa kwa wakulupilila, ni ngajikwajonjechesya (Qur’anijo) walupuso ikaweje chasiko
17|83|Soni naga tuli tumpele mundu (kafili) chindimba jukasagalauka (kuleka kutukumbuchila ni kutuwenda), ni jukasalitalichisyaga (ni litala lyagoloka pakulikwesya), nambo pati inkwaiye yakusakala jukasawa jwakwasa ntima kusyene
17|84|Jilani (mmwe Muhammadi ﷺ paagasalila makafiligo): “Jwalijose akupanganya masengo mwaliwelele litala lyakwe (dini jakwe), sano M’mbuje gwenu nijwaakummanyilila kusyene jwalili litala lyakwe lyakongoka nnope.”
17|85|Niakum’busya (mmwe Muhammadi ﷺ) yansimu. Jilani: “Nsimu uli chimpepe mu ichindu yakuimanyilila Ambuje wangupe (Allah). Ninganimpedwa wanganyammwe umanyilisi ikaweje panandipe.”
17|86|Soni tungasache chisimu tungaityosisye ayila yatunjuwulile mmwe (Muhammadi ﷺ jajili Qur’an pakujifuta mu ntima mwenu), kaneko nga nganinkola wakunchenjela Kukwetu pa yalakweyo
17|87|Ikaweje ligongo lya chanasa chakuumila kwa Ambuje wenu (Allah, ni ligongo lyakwe tujilesile Qur’anijo mu ntima mwenu). Chisimu ukoto Wakwe kukwenu (mmwe Muhammadi ﷺ) uwele wekulungwa
17|88|Jilani: “Namuno angasongangane wandu ni majini kuti aiche najo janti mpela aji Qur’an, nga nganaika najo janti mpela jalakweji, namuno angakamusyangane jwine ni n’jakwe.”
17|89|Soni chisimu chene pamasile patusalichisye nnope kwa wandu mu aji Qur’an chilandanyo chilichose, nambo wandu wajinji akukana ikaweje ukafili basi
17|90|Wanganyao ni watite: “Nganituwa tunkulupilile mmwe mpaka nkatuwumyichisye tutumule (jwangapwela) mwitaka (lyetu lino lya Maaka).”
17|91|“Kapena nkole n’gunda wa tende ni zabibu, ni m’bumye sulo chilikati chakwecho mwangalechesya.”
17|92|“Kapena ntugwichisye pachanya petu liwunde ipandeipande mpela yankuti pakulitwanjila, kapena m’biche najo Allah ni Achimalaika (kuti tuonegane nao) meso kwa meso.”
17|93|“Kapena nkole nyumba ja golodi, kapena nkwele kwinani, ni nganituwa tukukulupilile kukwela kwenuko mpaka n’di ntutuluchiisye chitabu chakuti tuchisoomeje.” Jilani (mmwe Muhammadi ﷺ): “Kuswejela ni Kwao Ambuje wangu! Ana une ndili chilichose, pangawaga mundu (jwandumisyidwe kuwa) ntenga?”
17|94|Ni pangali chachasiwilikangenye wandu kuti akulupilile ndema jachaichilile chongoko pangawaga kuwecheta kwao kwanti: “Ana Allah atumiisye mundu kuwa ntenga?”
17|95|Jilani: “Ingawe kuti petaka pana Achimalaika waakwendajenda mwantunjelele, tungatuluchisye wanganyao kuumila kwinani Lilaika kuwa ntenga.”
17|96|Jilani: “Allah akukwanila kuwa Mboni chilikati changune ni jenumanja, chisimu Jwalakwe kwa achikapolo Wakwe juwele Jwaasimanya abali syosope, Jwakulolechesya.”
17|97|Sano jwaakun’jongolaga Allah, basi jwalakwe ni jwakongoka, nambo waakwalechelela kusokonechela, basi mmwe ngam’ba mwapatiile akukamuchisya ni gosa jwangawaga Jwalakwe, ni tuchasonganganya Lisiku lya Kiyama chamakuku ali wangalola, wangawecheta soni wangapikana, mauto gao ni ku Jahannama. Ndema jilijose jaukaliteje (Motowo panandi), tukaujonjechesyeje kukwao soni kulapuka
17|98|Galakwego ni malipilo gao ligongo lyanti wanganyao wakaaniile ma Aya Getu, ni kuwecheta kuti: “Ana tuli tuwele uwwejo maupa ni ipande yetikitiche-tikitiche nambo yakuona tuchiukulidwa ni kuwa iwumbe yasambano?”
17|99|Ana ngakuiona wanganyao yanti Allah juwagumbile mawunde ni mataka, ali Jwakombola kusyene kwagumba wanti chisawu wanganyao? Soni waawiichiile ndema (jakuwila ni kwimuchila m’malembe) jangali chikaiko. Basi walupuso akukana (yosopeyi) ikaweje ukafili basi
17|100|Jilani (pakwasalila achimakafilio): “Ingawe wanganyammwe mwakamulile imatiilo ya ukoto wa Ambuje wangu (Allah), nikuti nkawumbete (kuleka kupeleka) pakogopa kutola (kuti itakumala), sano mundu awele jwaugaga.”
17|101|Soni chisimu pamasile patwampele Musa ilosyo nsano nancheche yakuonechela. Basi mwawusyani wanache wa Israila, ndema jajwaichilile (Musajo), kaneka Firiauna ni wansalile kuti: “Chisimu une ngun’ganichisya mmwe Musa kuti walojedwe.”
17|102|(Musa) jwatite: “Chisimu pamasile panyyimanyi kuti ayi (ilosyoyi) nganaitulusya ikaweje M’mbuje jwa kumawunde ni petaka kuwa ichetelelo. Soni chisimu une ngun’ganichisya mmwe Firiauna kuti wajonasiche.”
17|103|Basi jwalakwe (Firiauna) jwasachilile kwakoposya wanganyao (Musa ni wanache wa Israila) m’chilambo (cha Misra), basi nitwammisyisye (mmesi Firiaunajo) ni wosope wawaliji najo imo
17|104|Sano panyuma pa (kummisya) jwalakwe; twasalile wanache wa Israila kuti: “Tamagani m’chilambo (cha Shami), mwanti pachichiika chilanga chambesi (Kiyama), tuchinsonganganya wosopewene mwakuwanganyichilana (jenumanja ni amagongo wenu).”
17|105|Ni yakuona tujitulwisye Uwwe (Qur’anijo), nambo soni mwakuonaonape jitulwiche, ni nganituntumisya mmwe (Muhammadi ﷺ) ikaweje kuti m’be wakutagulila abali jakusengwasya ni wakutetela
17|106|oni (jalakweji ni) Qur’an jatujigawenye (ma Aya ni ma Sura) kuti mwasoomele wandu mwantimatuusi, ni tujitulwisye panandipanandi (mu yaka makumi gawili kwisa itatu)
17|107|Jilani (mmwe Muhammadi ﷺ): “Jikulupililani jalakwe (Qur’aniji) kapena nneche ngajikulupilila. Chisimu awala wawapedwile umanyilisi paujo pakwe (Qur’an nkanijituluche Ayuda ni Akilisito) pati jichisoomedwaga kukwao (Qur’an) akasagwa niipundi yao kusujudu.”
17|108|Ni akasatiji: “Aswejele M’mbuje gwetu! Chisimu chilanga cha M’mbuje gwetu chiwele chakwanilisyidwa mwangalepeleka.”
17|109|Ni akasagwa niipundi yao achililaga, ni jikwajonjechesyaga (Qur’anijo) kulinandiya
17|110|Jilani (mmwe Muhammadi ﷺ): “Mum’bendani Allah kapena mum’bendani Ar-Rahman, nilina lililyose lyachimum’bendele (yalumope), ligongo Jwalakwe jukwete mena gambonembone.” Soni nkanyanyikaga nnope ni (Qur’an ja pa) swala jenu kapena kutulusya nnope malowe, nambo kuyani litala lya chilikati chayalakweyo
17|111|Ni m’becheteje kuti: “Lumbili losope lwene alapikwe Allah jwanganalitendela mwanache, soni nganakola jwagawana najo pa Uchimwene (Wakwe), soni nganawa jwaulesi kwanti nikola jwakunkamuchisya, soni munkusyani kunkusya kwannope!”
18|1|Lumbili losope lwene alapikwe Allah Ajula jwantuluchisye kapolo Jwakwe (Muhammadi ﷺ) Chitabu (cha Qur’an), ni nganawika nkati mwakwe kupombotala kulikose
18|2|(Achitesile kuwa) chagoloka kuti chitetele (makafili) ya ipotesi yakandapala yakuuma Kukwakwe, ni chasengwasye wakulupilila awala waakutenda yambone (pakwapa abali janti), akwete kupata wanganyao malipilo gambone
18|3|Tachitama mwalakwe (m’malipilo gambonemo) yakayaka
18|4|Ni kuti chatetele soni awala waakuti: “Allah alitendele mwanache.”
18|5|Wanganyao nganakola payalakweyo umanyilisi uliose ni achatati wao wakwe. Likusile nnope lilowe lyalikopoka mu ngamwa syao. Ngakuwecheta inepe ikaweje unami
18|6|Mwinetu mmwe kuwa nkulijonanga mwasyene ni madandausi (gakwadandaulila) panyuma pao (ali agalawiche kunneka mmwe), ligongo lyanti ngaakujikulupilila aji abali (ja Qur’aniji, mmwe ngasin’dandaula chanti iyyo, naga ngaakukulupilila niyao)
18|7|Chisimu Uwwe tuitesile ichindu yaili pachanya petaka kuwa yakulisalalichisya litakalyo, kuti twalinje wanganyao kuti ana wani mwa wanganyao watawe wakolosya nnope masengo
18|8|Soni chisimu Uwwe tuchiyiteenda yosope yaili palakwepo kuwa litaka lyakumula lyangali chilichose
18|9|Ana nkuganichisya yanti achimisyene mbanga ni ubawu (wawalembedwepo mena gao ni ngosyo syao) yaliji mu imanyilo Yetu yakusimosya nnope? (Iyayi pana yakusimosya nnope kumpunda yalakweyo)
18|10|(Kumbuchilani) katema kawajile kuuwa achachanda kumbanga ni watite: “Ambuje wetu! Tupani ukoto kuumila Kukwenu, ni ntukolochesye ichindu yetu mwachongoko.”
18|11|Ni twasiwile m’mawiwi mwao (kwanti wagonile lugono lwangapikana nalo chilichose) yaka yakwana igala kumbanga
18|12|Kaneko twajimwisye, kuti twalinje kuti ana wani m’mikutula jiwili (jajikangana pa yawanganyao) waakumanyilila chenene kuwalanjila ndema jawatemi (achachandao mu mbangamo)
18|13|Chisimu Uwwe tukunsimulila (mmwe Muhammadi ﷺ) abali jao mwakuonaonape, chisimu wanganyao waliji achachanda wawankulupilile M’mbuje gwao (Allah), ni twajonjechesye chongoko
18|14|Ni twajilimbangenye mitima jao (pa chikulupi) pandema jawajimi (pameso pa nchimwene jwao jwachikafili) ni kuti: “M’mbuje gwetu ni M’mbuje jwa kumawunde ni petaka (Allah), nganituwa tunnumbanjile nnungu jwinepe jwangawaga Jwalakwe, pajele ndemajo (tuchitendaga yele yakunnumbanjila jwinepeyo), chisimu chene chituwe tuwechete yaukafili wakunaula.”
18|15|“Awa wandu wetu alitendele milungu jine kunneka Jwalakwe, nambi uli ngaakuika nao umboni wakuonechela pa jalakwejo (wakulosya kuti jalakwejo milungu)? Ana nduni jwali jwalupuso nnope kumpunda mundu jwaakunsepela Allah unami?”
18|16|(Achachanda wasalilene yanti): “Sano ndema jachinsache kwatundumalila wanganyawa ni ayila yaakuigalagatila yangawaga Allah, basi kajuweni kumbanga, M’mbuje gwenu chansapangulile chanasa Chakwe, ni chankolochesye ichindu yenu mwakun’jepepachisya.”
18|17|Soni nkaliweni lyuwa ndema jalikopoka (ni kwelelaga nsana) lilinkujiwambala mbanga jaojo (ni kuwala kwakwe) chakun’dyo, sano ndema jalikutiwila (nkaliweni) lilinkwawambala (ni kuwala kwakwe) chakunchiji, kutendaga wanganyao waliji pantetete mwalakwemo. Yalakweyo ni ine mu ilosyo ya Allah (yakulosya ukombosi Wakwe). Mundu jwan’jongwele Allah, basi jwalakwe ni jwali jwakongoka, nambo jwannechelele kusokonechela nganim’ba mumpatiile nsyowe jwakun’jongola
18|18|Soni nkaaganiichiisye wanganyao kuti ali mesope (ligongo meso gao galiji tanana!) kutendaga ali nnugono, aku tuli nkwagalauchisya chakun’dyo ni chakunchiji (kuti litaka likalya ilu yao), soni mbwa jao jili chongolele ngongolo syakwe (syam’bujo) pannango (wa mbangajo nambo chakuusa, kuwa londa jwao), ingawe mwaweni wanganyao nkagalawiche kutila, soni ungan’gumbele woga wakwajogopa wanganyao
18|19|Soni iyyoyopeyo twajimwisye wanganyao (nnugono lwao lwayaka ni yaka) kuti awusyane chilikati chao (yandema jalonjele ali chigonele). Jwawechete nkuwecheta mwa wanganyao kuti: “Nnonjele ndema jantiuli?” Wanganyao watite: “Tulonjele usiku umo kapena chipande cha usiku.” (Wane mwa) wanganyao watite: “Ambuje wenu (Allah) ni waakumanyilila chenene munnonjelele. Basi muntumani jumo jwenu ni mbiya syenu syasilifasi, ajaule ku nsinda, ni akalole kuti niyapi yakulya yaili yambone nnope, basi ni akaiche nayo kukwenu yakulya ine mwa yalakweyo. Nambo akatende mwakalamuka, mwanti akaja kummanyisya jwalijose ya jenumanja.”
18|20|“Ligongo naga wanganyao ammanye pan’di jenumanja chansome maganga (mpaka kuwa), kapena cham’buchisye ku dini jao (jepotoche), sano pajele ndemajo (naga m’bujile ku dini jao), ngasim’ba wakupunda mpaka kalakala.”
18|21|Soni iyyoyopeyo twamanyisye wanganyao (kwa wandu kupitila mu mbiya syao syasilifa sila) kuti amanyilile (wanduo) yanti, chilanga cha Allah (chakwimuka m’malembe) chakuonaonape, nambo soni kuti Kiyama nganijiwa jakaikasya. (Kumbuchilani) katema kawaliji (achinsyene nsinda) ali nkukangana chilikati chao ya ngani jaojo. Basi (wane mwa) wanganyao watite: “Tawani chakutawa pa wanganyao (kuti wandu akaaliingulaga), Ambuje wao (Allah) ni waakumanyilila chenene ya wanganyao.” Wandu wawapundile panganisyo syao watite: “Chisimu chene uwe chitutawe pa wanganyawa nsikiti.”
18|22|(Wane) akutiji: “Waliji wandu watatu, jwancheche jwao jaliji mbwa jao.” (Wane) ni akutiji: “Waliji wandu nsano, jwansano najumo jwao jaliji mbwa jao.” (Akuwecheta) mwagamba ganichisya yangaiona. (Wane) soni ni akutiji: “Waliji wandu nsano nawawili, jwansano nawatatu jwao jaliji mbwa jao.” Jilani (mmwe Muhammadi ﷺ): “Ambuje wangu ni waakumanyilila chenene yachiwalanjilo chao, ngakwamanyilila wanganyao ikaweje wannonope.” Sano nkakangana pa yawanganyao (yachiwalanjilo chao), ikaweje kangana kwapachanyape (ligongo kwangali mate), soni ngasimum’buusya jwalijose mwa wanganyao (Ayuda ni Akilisito) ya wanganyao (achinsyene mbanga)
18|23|Soni ngasinnogwa kuwecheta yakwamba chilichose kuti: “Chisimu une chinachipanganye chalakwecho malawi.”
18|24|Ikaweje (pakuwecheta malowe ganti): “Nasakaga Allah.” Soni mwakumbuchilani Ambuje wenu pati n’diwalile, ni kuwecheta kuti: “Mwine Ambuje wangu kuwa nkuunjongolela litala lyakuwandika nnope pachongoko kumpunda lyalakweli.”
18|25|Ni watemi mu mbanga mwaomo yaka machila gatatu (pakuwalanjila kajende kalyuwa) ni wajonjechesye ine nsano nancheche (pakuwalanjila kajende kamwesi)
18|26|Jilani: “Allah ni jwaakumanyilila chenene muwaataamiile wanganyao. Iwele Yakwe yakusisika ya kumawunde ni petaka. Kaje kulolechesya nnope Jwalakwe ni kupikanichisya! Nganakola wanganyao nkwagosa jwangawaga Jwalakwe. Soni Jwalakwe jwangan’gawila jwalijose ya ulamusi Wakwe.”
18|27|Soni soomaani yaijuwulidwe kukwenu (mmwe Muhammadi ﷺ) ya m’Chitabu cha Ambuje wenu (Qur’an), pangali nkutindanya malowe Gakwe. Soni Mmwe nganim’ba mpatile kwakutilila pangawaga Kukwakwe
18|28|Litawani ntima wenu (mmwe Muhammadi ﷺ) pakuwa pamo ni awala waakum’bombanga M’mbuje gwao kundawi ni kwigulo achisachililaga ngope Jakwe, soni meso genu gakaapeleta wanganyao (ni kwalola wane) nchisachililaga ipeto yaumi wa duniya, soni ngasimunkunda ajula jwatuuliwesye ntima wakwe yaatukumbuchila Uwwe, ni jukuyiye isako yakwe, soni ichindu yakwe iwele yakwasika
18|29|Soni jilani: “Yakuona ikuumila kwa M’mbuje gwenu (Allah).” Sano jwaakusaka (kulupilila) basi akulupilile, soni jwaakusaka (kanila) basi akanile. Chisimu Uwwe twalinganyichisye walupuso Moto wachiuchasyungula uwigo wakwe. Sano naga akawendeje chikamuchisyo (ligongo lya njota), chakakamuchisyidweje ni mesi (gamasemule nnope) ganti mpela ntofu wenyelenyenduche, gagakagwaguleje ngope. Kaje kusakala nnope yakumwa (yakwe)! Soni kaje kusakala nnope pakwegama ni kupumulila (pakwe)
18|30|Chisimu awala waakulupilile ni kutendaga yambone (tuchalipila pa umbone wao), chisimu Uwwe wangawatanganya malipilo ga mundu jwaakolosyisye masengo
18|31|Wanganyao akwete kupata Matimbe Gandamo, kwasikujilima sulo cha pasi pao, chakapetedwe kwalakweko ni makosa gagolodi, ni chakawaleje nguwo syachisamba sya silika jwakuwewela ni silika jwakandapalila, ali ajegeme kwalakweko nyyindanda yetandiche chenene. Kaje kusalala nnope malipilo (gakwe)! Ni kutama chenene nnope pakwegama ni kupumulila (pakwe)
18|32|Soni mwapani wanganyao chilandanyo cha wandu wawili; jumo jwao (juwaliji kafili) twam’biichiile migunda jiwili ja zabibu, ni twajisyungulichisye ni mitende, ni twawisile chilikati chakwecho mmela (wine)
18|33|Migunda jinajiwilijo jasogwele isogosi yakwe, soni nganijipungusyamo chilichose (mu kasogole kakwe), ni twapitisye nkatikaati mwakwemo sulo
18|34|Ni jwakwete soni isogosi (ine mpela ipanje ni wanache), ni wansalile n’jakwe (juwaliji jwakulupilila) aku ali nkuntwanjila kuti: “Une ni jungwete chipanje chejinji nnope kumpunda mmwe, nambo soni (ngwete) machili gamajinji ligongo lya wandu wakunguya.”
18|35|Ni jwajinjile mun’gunda mwakwe (mwakutwanga) juli nkuliitenda lupuso nsyene (ligongo lyaukafili wakwe). Jwatite (pakubwasya): “Nganguganichisya yanti wele n’gundau nikonasika ata panandi.”
18|36|“Soni nganguganichisya yanti Kiyama jichiika. Nambo naga (chijiiche, une ni) kumbuchisya kwa Ambuje wangu (Allah), chisimu chene chingagasimane malo gakuujila gambone nnope kupunda galakwega.”
18|37|N’jakwe (juwaliji jwakulupilila) wansalile mwakun’janga kuti: “Ana mmwe nkunkaana Ajula juwan’gumbile kuumila mwitaka, kaneka kuumila mu lindondwa lyamesi, kaneko ni wankolosisye kuwa mundu?”
18|38|“Nambo kumbali jangu, (ni ngukulupilila kuti) Jwalakwejo ni Allah, M’mbuje gwangu, soni ngangum’bwanganya ni M’mbuje gwangujo jwalijose.”
18|39|“Soni bola nkawechete ndema jakwinjila mu n’gunda mwenu kuti: ‘(Ayi ni) yasachile Allah (kuti naipate). Machili ngawa nkupatikana ikaweje (pakupedwa) ni Allah.’ Naga nkumbona une kuti ndili jwakunandipilwa kukwenu pa chipanje ni wanache.”
18|40|“Soni mwine Ambuje wangu kuwa nkuumba yambone nnope kupunda n’gunda wenuo, ni kuutumichisya walakweo makungu (gawula jakokota chajila) kuumila kwinani, ni kusyuka kuwa litaka lyakutelesya.”
18|41|“Kapena mesi gakwe (gamun’gundamo) gambaga kupwa, mwanti mmwe nganim’ba nkombwele kugasosasosa nikugapata.”
18|42|Sano isogosi yakwe yasyungulilidwe (ni makungu), mwanti jwatandite kupitikusya-pitikusya magasa gakwe (mwakudandaula) ligongo lya yajuijonanjile (migundajo), soni itela yakwe ili igwilile pa masajili gakwe, ni jwaliji nkuwecheta kuti: “Nkongwene! Nabola ngatende ngaawanganya Ambuje wangu ni jwalijose.”
18|43|Soni nganijukola likuga lyawandu wakunkamuchisya panyuma pakun’jasa Allah, namuno jwalakwe nsyene nganijuwa jwaalikamuchisya
18|44|Kwalakweko (ku Kiyama) chikulupusyo ni uchimwene ichiwa ya Allah pe, Jwakuona. Jwalakwe ni Jwambone nnope pakalipile, soni ni Jwambone nnope pakaiche ni mbesi jambone
18|45|Soni mwapani wanganyao chilandanyo cha umi wa duniya, uli chisawu mesi (gawula) gatukugatulusyaga kuumila kwinani, kaneko ni gakasawanganyichilana ni mmela wamwitaka (ni kutanda kumela mmelao mwakusalalila), nambo (kaneko) ukasasyuka wejumu soni wakuteketuka waukasaululusyidwaga ni mbungo. Sano Allah pa chindu chilichose awele Jwakombola
18|46|Chipanje ni wanache iwele ipeto ya umi wa duniya, nambo masengo gambone gakwendelechela ni gagali gambone nnope kwa Ambuje wenu pamalipilo, soni niyakwembecheya yambone (yakuja kuipata kwa Allah)
18|47|Soni (kumbuchilani) katema kituchigajendesya matumbi, ni tinchiliona litaka lili mbembembe, ni tuchasonganganya wanganyao mwanti ngasitunneka ata jumo mwawanganyao munyuma
18|48|Ni tachionesyedwa kwa Ambuje wenu ali m’miselamisela, (nitachasalila Allah kuti): “Chisimu chene ntuichilile itwatite pakun’gumba kandanda. Nambo mwaganichisyaga yanti nganituwa tum’biichiile chilanga (chakusimangana Nowe)
18|49|Ni chichiwichidwa chitabu (chamasengo gao), ni chinchaona akulewa ali wawoga ligongo lya yaili mwalakwemo, ni tachitiji: “Kutapana kwetuwe! Ana chele chitabuchi chanti uli! Changaleka (chindu) chamwana namuno chekulungwa ikaweje kuchikusanya (pakuchilemba ni manambala gakwe)!” Ni tachiisimana yosope yawapanganyisye ili iyiche (ni kuwichidwa paujo pao). Soni Ambuje wenu wangantenda lupuso jwalijose
18|50|Soni (kumbuchilani) katema katwasalile Achimalaika kuti: “Mwasujudilani Adam.” Basi wosope ni wasujudu, kusigala Ibulisu, jwaliji jwakuumila m’majini. Basi ni jwalikanile lilamusi lya Ambujegwe. Ana ni nkuntenda jwalakwejo ni wanache wakwe kuwa isyowe kuuneka Une, kutendaga wanganyao kukwenu awele amagongo? Kaje kusakala katindanye kawandu walupuso
18|51|Nganinatenda wanganyao kuwa mboni pakagumbe ka mawunde ni mataka, namuno pakagumbidwe kaachimisyeneo, soni nganimba jwanti ni kwatenda akusochelesya kuwa akungamuchisya (Wangu)
18|52|Soni (kumbuchilani) katema katachiti (Allah): “Mwawilangani akwawanganya wenu None, awala wamwaliji nkulilambusya.” Basi ni tachawilanga, nambo ngasiwajanga. Ni tuchiwika chilikati chao chakusiwilikanganya (malo gachonasiko mwanti ngasasimangana soni)
18|53|Ni tachiuona akulewa Moto, basi ni tachisimichisya yanti wanganyao taujinjile. Soni ngasapata pakuugwalila
18|54|Soni chisimu chene pamasile patusalichisye nnope kwa wandu mu aji Qur’an chilandanyo chilichose, sano mundu ni awele jwamakani nnope kupunda chilichose
18|55|Ni pangali chachikwasiwilila wandu kulupilila (sano) panyuma pakwaichilila chongolo (Qur’an), ni kum’benda chikululuko M’mbuje gwao, ikaweje (akwembecheya) kuti syaichilile nyendele sya (wandu) wandanda (sya kapate kailagasyo), kapena kuti yaichilile ilagasyo meso kwa meso
18|56|Ni ngatukutumisyaga Achimitenga ikaweje kuti awe wakutagulila abali syakusengwasya ni wakutetela. Nambo awala wakanile ni akutendela makani yaunami, kuti ni yalakweyo awesesye yakuona, ni akugatendela ma Aya Gangu chipongwe kwisa soni yaakuteteledwa nayo
18|57|Ana soni nduni jwali jwalupuso nnope kwakumpunda mundu jwakumbusyidwe ma Aya ga M’mbujegwe, nambo jwalakwe ni ganyosyela, ni kuliwalila yagaaloongwesye makono gakwe? Chisimu Uwwe tuwisile isiwilo pachanya pa mitima jao kuti akajimanyilila jalakwe (Qur’anji), ni m’mawiwi mwao mwana usiiwa. Soni namuno mwawilanjile ku chongoko, nganawa ajongweche ata panandi
18|58|Soni Ambuje wenu ni Wakululuka kusyene, Asyene chanasa, angajile wakwembekanye pa yakusakala yapanganyisye, nikuti angajanguyichiyisye kwapa ilagasyo (pa duniya pepano), nambo wanganyao akwete chilanga (chakupedwela ilagasyo pa Kiyama), ngasapata pakutilila palipose pakutalikanganila nacho
18|59|Soni jalakwejo ni misi (ja achina Adi ni Samuda) watwajonasile ndema jawatesile lupuso, ni twawichile chilanga chachonasiko chao
18|60|Soni (kumbuchilani) katema kajwawechete Musa kwa nchanda jwakwe (Yushau Nuni) kuti: “Nganeka (kwenda) mpaka ngaiche pandago ja mbwani siwili, kapena chingambeje kwenda yaka ni yaka (mpaka simane najo jwangunsosajo).”
18|61|Nambo pawaiche wanawawilio pandago ja mbwani siwili pala waliwalile somba jao, basi ni jalitendele litala lyakwe m’mbwani nti chisawu mbugu
18|62|Basi ndema jawajendelechele paujo, (Musa) wansalile nchanda jwakwe kuti: “Tupani yakulya yetu yakundawi, chisimu chene pa ulendo wetu walakweu tusimangene nayo yakupesya kusyene.”
18|63|(Nchanda) jwatite: “Ana nyyiweni ndema jatwapumulile palwala pala! Basitu une naajiliwalile somba jila. Ni nganandiwasya yajalakwejo ikaweje shetani, kuti ngajikumbuchila, nijilitendele litala m’mbwani mwakusimosya.”
18|64|(Musa) jwatite: “Pele ni patupasachileje.” Basi ni waujile munyuma ali nkupita nchikuya sajo syao
18|65|Basi ni wansimene jumpepe mwa achikapolo Wetu (Khidr), jwatwampele ukoto wakuumila Kukwetu, soni twan’jiganyisye ilimu kuumila Kukwetu
18|66|Musa jwatite kwa jwalakwe: “Ana komboleka kunkuya kuti munjiganye yachongoko chin’jiganyisyidwe?”
18|67|(Khidr) jwatite: “Chisimu mmwe nganim’ba nkombwele kupilila none.”
18|68|“Ana chimpilile chinauli pa ichindu yangankuimanyilila chenene yaikwamba?”
18|69|(Musa) jwatite: “Nasakaga Allah timusimane kuwa jwakupilila, soni nganyosya lilamusi lyenu.”
18|70|(Khidr) jwatite: “Sano naga nkunguya, basi ngasimumbusya ya chilichose, mpaka ndande nansyene kunsalila ya chalakwecho.”
18|71|Basi ni wawigwile wanawawili (Khidr ni Musa achijendaga mungulugulu mbwani), mpaka pandema jawakwesile m’chombo; (Khidr) jwachipowele. (Musa) jwatite: “Ana nchipowele (chombochi) kuti mwamisye achimisyene? Chisimu pamasile pantesile chindu chekulungwa changalumbana.”
18|72|(Khidr) jwatite: “Ana nganimbecheta yanti chisimu mmwejo nganim’ba nkombwele kupilila none?”
18|73|(Musa) jwatite: “Nkamba ilagasyo ligongo lyakuliwalila kwangu, soni ngasimunganganika ni isausyo yekulungwa nnope pa chisako changu (chakusa kunkuya mmwe).”
18|74|Basi ni wajendelechele wanawawili (pa ulendo wao panyuma pakutuluka m’chombo mula), mpaka pandema jawakasimene kanchanda; basi (Khidr) wakauleje. (Musa) jwatite: “Ana m’buleje mundu jwangali chalewile, jwanganaulaga mundu? Chisimu pamasile pantesile chindu chakunyalaya kusyene.”
18|75|(Khidr) jwatite: “Ana nganinansalila yanti chisimu mmwejo nganim’ba nkombwele kupilila none?”
18|76|(Musa) jwatite: “Naga nam’busye yachindu chine panyuma pachalakwechi, basi ngasimungunda soni kulongana namwe, pamasile pampochele usulu wakwanila kuumila kukwangu.”
18|77|Basi ni wajendelechele wanawawili (pa ulendo wao), mpaka pandema jawaichilile wandu wa m’musi (wa Antwakia), wawendile yakulya achimisyene musio, nambo wakanile kwakalibuchisya. Basi ni walisimene mwalakwemo lipupa linankusaka kugwa, basi (Khidr) ni jwalijimiche. (Musa) jwatite: “Nkasache, chisimu chene nkagapochelele malipilo (masengo galakwega nitukaasuumiile yakulya).”
18|78|(Khidr) jwatite: “Aku ni kulekangana kwa chilikati cha une nomwe. Sano chinantagulile ngopolelo sya ichindu yanganinkombola kuipililila ata panandi.”
18|79|“Sano chombochila, basi chaliji chawandu wakulaga wakamula masengo m’mbwani, ninasachile kuti nachipe ayibu, sano paujo pao paliji pana mwenye juwaliji nkujigala chombo chilichose (chambone) mwakotosya.”
18|80|“Sano kanchanda kala, nikuti achinangolo wakwe waliji wakulupilila, basi nitwajogwepe kuti atakwakanganichisya kutenda yakusumba mpika ni yaukafili.”
18|81|“Nitwasachile kuti Ambuje wao watindanichisye ni jwambone kumpunda jwele pakutakata ni jwakuwandichila nnope ku chanasa (chakwatendela achinangolo wakwe).”
18|82|“Sano lipupa lila, nilyaliji lya wanache wawili wawina mu nsindamo; sano pasi pakwe paliji pana chipanje chao (chawasalachisye malemu baba wao); sano baba wao waliji ntenda ngoto. Basi Ambuje wenu niwasachile kuti akuyiche wanawawilio komangala kwao, mwanti chalikopochesye chipanje chaocho, (awu) kuwa ukoto wakuumila kwa Ambuje wenu. Ni nganindenda yalakweyi mwaulamusi wangu. Asi ni ngopolelo sya ichindu yanganinkombola kuipililila.”
18|83|Soni akum’busya (mmwe Muhammadi ﷺ) ya Dhul-Qarnain. Jilani: “Tinansoomele sine mwa abali syakwe.”
18|84|Chisimu Uwwe twampele machili gakutamila pa chilambo, ni twampele soni litala lyakutendela chilichose
18|85|Ni jwakuyiye litala (lyakulungama ku ilambo yakwigulo)
18|86|Mpaka pajwaiche pakutiwilila lyuwa (mukalole kameso), walisimene linankutiwila petanda lyamatope gamapiliu, ni wasimene palakwepo wandu (makafili). Twatite: “E mmwe a Dhul- Qarnain! Naga nkusaka komboleka kwapa ilagasyo kapena kwatendela yambone.”
18|87|Jwalakwe jwatite: “Sano jwatesile lupuso (pakun’galagatila jwinepe jwangawaga Allah), basi chitumpe ilagasyo, kaneko tachiuchisyidwa kwa Ambujegwe, ni tachija kunnagasya ni ilagasyo yakunyalaya kusyene.”
18|88|“Nambo jwaakulupilile ni kutendaga yambone, nikuti akwete kupata jwalakwejo malipilo gambone, soni chitunsalile yakwepepala mu ichindu yetu (yakun’jongolela).”
18|89|Kaneka jwakuyiye soni litala (lyakulungama ku ilambo yakundawi)
18|90|Mpaka pajwaiche pakopochela lyuwa (mukalole kameso), walisimene linankwakopochela wandu wanganitwawichila chakwasiwilila ku lyalakwelyo
18|91|Mwele nimuyawelele, chisimu soni Uwwe twaisyungwile yosope yayaliji kukwakwe (Dhul-Qarnain) paaimanya chenene
18|92|Kaneko jwakuyiye soni litala (line)
18|93|Mpaka pajwaiche chilikati chamatumbi gawili, wasimene chamungulugulu mwakwemo wandu wakuchelewa kupikana chiwecheto
18|94|Wanganyao watite: “E mmwe a Dhul-Qarnain! Chisimu Yaajuju ni Maajuju akuwatanganya pa chilambo. Ana ngakomboleka kuti tumpe malipilo kuti m’biiche chilikati chetuwe ni wanganyao chakusiwilila?”
18|95|Jwalakwe jwatite: “Ichindu yangombolasyisye une Ambuje wangu, iwele yambone nnope (kupunda yankusaka kumbayo), basi mungamuchisyani mwamachili, timbiche chilikati chenu ni wanganyao chakusiwilila chakulimbangana.”
18|96|“Mumbani ipande ya isyano.” Mpaka pandema jajwagumbesye mpata wa matumbi gawiligo (ni isyanoyo), jwatite: “Pepelelani (moto).” Kwikanila ndema jajwaitesile (isyanoyo kuwa yechejeu mpela) moto, jwatite: “Mumbani ntofu wenyelenyenduche naupungulile pachanya pakwe.”
18|97|Basi (Yaajuju ni Maajuju) nganakombola kwela pachanya pakwe, nambo soni nganakombola kuchipowola
18|98|(Dhul-Qarnain) jwatite: “Awu ni ukoto wakuumila kwa Ambuje wangu. Basi pachichiika chilangacha Ambuje wangu (chakopochela Yaajuju ni Maajuju Kiyama jili jisigele panandi), tachichitenda (chakusiwililachi) kuwa chakusyajidwa. Sano chilanga cha Ambuje wangu chiwele chakuonaonape.”
18|99|Ni tuchaleka lyele lisikulyo (lyakopochela Yaajuju ni Maajuju) wane mwa wanganyao (wakusakala) achajinjililaga wane, ni lichigombedwa lipenga, pele ni tuchasonganganya wosope wene pamo
18|100|Ni tuchijionesya palangulangu Jahannama lyele lisikulyo kwa achimakafili
18|101|Awala wagaliji meso gao m’chisiwilo kuleka (kulola) chikumbusyo Changu (Qur’an), ni waliji soni akakukombola kupikana (Qur’anijo)
18|102|Ana awala wakanile, akuganichisya yanti mpaka wasyusye achikapolo Wangu (Achimalaika ni Achimitume) kuwa akugosa kuuneka Une? Chisimu Uwwe twalinganyichisye achimakafili Jahannama kuwa malo gakwichila
18|103|Jilani (mmwe Muhammadi ﷺ): “Ana tuntagulile ya waali wakwasika nnope pa itendo (yao)?”
18|104|“Awala wagasokonechele masengo gao pa umi wa duniya (ligongo lya ukafili), kutendaga wanganyao achiganichisyaga yanti wanyao akukolosya itendo.”
18|105|Wanganyao ni awala waayikanile ilosyo ya Ambuje wao kwisa soni yakusimangana ni Jwalake, basi ni gajonasiche masengo gao, mwanti ngasitwawichila wanganyao lisiku lya Kiyama sikelo (jakwapimila masengo gao)
18|106|Galakwego ni malipilo gao; (jajili) Jahannama, ligongo lya ukafili wao, ni wagatesile ma Aya Gangu kwisa soni Achimitenga Wangu chipongwe
18|107|Chisimu awala waakulupilile ni kutendaga yambone, malo gao gakwichila kuchiwa ku Matimbe ga Mbepo ja Firdaus
18|108|Chakawe wandamo mwalakwemo, ngaja kusaka kutyokamo
18|109|Jilani (mmwe Muhammadi ﷺ): “Atamose mbwani jikaliji wino wakulembela malowe ga Ambuje wangu, mbwanijo jikamasile, malowe ga Ambuje wangu nkanigamale, namuno tungaiche najo (mbwani jine) janti mpela jijojo ni konjechesya.”
18|110|Jilani (mmwe Muhammadi ﷺ): “Chisimu une mundu mpele jenumanja. Ikujuwulidwa kukwangu yanti: Chisimu nnungu jwenu ni Nnungu Jumpepe. Sano jwaakusachilila kusimangana ni Ambujegwe, basi apanganye masengo gambone, ni akasawanganya pa ibada yakwagalagatila Ambujegwe ni jwalijose.”
19|1|Kaf-Ha-Ya-‘Ain-Swad
19|2|(Achi ni) chikumbusyo cha ukoto wa Ambuje wenu (Allah) pa kapolo Jwakwe Zakariya
19|3|Pandema jajwawilasile Ambujegwe (Allah) ni m’bilango wakusongona
19|4|Jwatite: “E Ambuje wangu! Maupa gangu gatochomele, ni ntwe wangu ujenele uli, ni nganimbeje jwantapane pakum’benda Mmwe Ambuje wangu (kwanti ni nganjanga).”
19|5|“Chisimu une ngwajogopa achalongo achimijangu (kuti atakonanga Dini) panyuma pangu, sano wankwangu ni ali wapalale, basi mumbani (mwanache) jwawinjila kuumila Kukwenu.”
19|6|“Tanjinjile une, ni talijinjile soni liwasa lya Yaakubu (pa ilimu ya Dini ni utume), soni chimuntende jwalakwejo Mmwe Ambuje wangu kuwa jwakunonyeledwa.”
19|7|(Jwasalilidwe kuti): “E mmwe Zakariya! Chisimu Uwwe tukumpa abali jakusengwasya ja mwanache lina lyakwe Yahaya, nganitumpeje jwalijose lyele linali kala kose.”
19|8|(Zakariya) jwatite: “Ambuje wangu! Chingole chantiuli mwanache kutendaga wankwangu wapalale, ni une pamasile pambiche pambesi pa uchekulu?”
19|9|(Lilaika) lyatite: “Mwele (ni muchiiwele). Ambuje wenu akuti: ‘Yalakweyo iwele yakwepepala Kukwangu, soni chisimu nan’gumbile mmwejo kalakala nkanim’be kuwa chilichose.”
19|10|(Zakariya) jwatite: “Ambuje wangu! Mumbichilani chimanyilo (chachiimanyisye yanti wankwangu ajigele chilu)?” Lyalakwe (Lilaika) lyatite: “Chimanyilo chenu ni chanti; ngasinkombola kwawechetekasya wandu ilo itatu kutendaga n’di wambonembonepe.”
19|11|Basi ni jwakopweche m’chigunguli chakuswalila ni kuonechela ku wandu wakwe, ni jwasalile wanganyao ni makono kuti: “Munswejesyani (Allah) kundawi ni kwigulo.”
19|12|(Allah wansalile Yahaya kuti): “E mmwe Yahaya! Jigalani Chitabu (cha Taurat) mwamachili.” Ni twampele jwalakwe lunda (lwa utume) ali jwannandi
19|13|Ni (twampele soni) chinonyelo (chakuwanganyichilana ni chanasa) kuumila Kukwetu, ni kuswejela (kusambi syantundu uliose), ni jwaliji soni jwawoga (wakun’jogopa Allah)
19|14|Soni jwaliji jwakwatendela yambone achinangolo wakwe, soni nganawa jwakulikulungusya kapena jwakunyosya
19|15|Soni ntendele waliji pa jwalakwe kutandila lisiku lyajwapali, ni lisiku lyakuwa nambo soni (uchiwa pajwalakwe) lisiku lyajuchiukulidwa m’malembe ni kuwa ni umi soni
19|16|Soni munsalani Maryam m’Chitabu (achi cha Qur’an), pandema jawaatukwiche achalongo achimijakwe (ni kulungama) kuupande wakundawi (wansikiti wa Baitul Muqaddas)
19|17|Ni jwawisile chakusiwilila ku wanganyao. Basi ni twantumichisye Nsimu Wetu (Jibulilu), ni walilandenye kukwakwe nti chisawu mundu jusyesyene
19|18|(Maryam) jwatite: “Chisimu une ngulijuya mwa (Allah) Jwaukoto wejinji kukwenu, nam’baga mmwejo wawoga (wakun’jogopa Allah).”
19|19|(Lilaika) lyatite: “Chisimu une ntenga jwa Ambuje wenu, (mbiche) kukumpa ntuka wa mwanache jwanswela.”
19|20|(Maryam) jwatite: “Chingole chantiuli mwanache kutendaga nganangwayeje mundu jwalijose (jwannume), soni nganimba jwachigwagwa?”
19|21|(Lilaika) lyatite: “Mwele (ni muchiiwele), Ambuje wenu akuti: ‘Yalakweyo iwele yakwepepala Kukwangu, soni kuti tuntende jwalakwejo kuwa chisimosimo kwa wandu, ni ukoto wakuuma Kukwetu, soni (achi) ni chiwele chilamusi chelamulelamule.”
19|22|Basi (Maryam) ni wajigele chilu cha jwalakwe (Isa), basi (Maryam) ni jwatukwiche nacho (chilucho kulungama) kuupande wakunaula (wa ku Baitulaham)
19|23|Sano ulwele wakunkuuli wanyyikasyisye ku chisichi cha ntende. Jwalakwe jwatite: “Nkongwene! Nabola ningaawe nkaniiwe yalakweyi, ngati ngaliji jwakuliwalichika kusyene.”
19|24|Basi (Lilaika) lyam’bilasile (Maryam) chamwiwanda mwakwe, (lichitiji): “Ngasin’dandaula. Chisimu Ambuje wenu antendele mwiwanda mwenumo kapwapwa.”
19|25|“Soni ligwedanyilani chisichi chantendecho, tijumpatuchile tende jwan’jiwu.”
19|26|“Basi lyani, mwani ni ntuulasye liso (lyenu). Sano naga mum’bone mundu jwalijose, basi n’jile (ni makono) kuti: ‘Chisimu une ndawile nasili kwa (Allah) Jwaukoto wejinji jakuleka kuwecheta, mwanti lelo nganam’bechetekasya mundu jwalijose.”
19|27|Basi ni jwaiche najo (mwanachejo) ku wandu wakwe ali am’beleche. Wanganyao watite: “E mmwe Maryam! Chisimu pamasile pam’biche ni chindu chekulungwa nnope (chakusimosya).”
19|28|“E mmwe alumbuwao Haruna! Atati wenu nganawa mundu jwangalumbana, namuno achikulu wenu soni nganawa wachigwagwa.”
19|29|Basi (Maryam) wannaanjiile (mwanache kuti awechetane najo). Wanganyao watite: “Chitum’bechetekasye chinauli mwanache jwanti ali nnuuli?”
19|30|(Mwanache) jwatite: “Chisimu une kapolo jwa Allah, ambele Chitabu, ni andesile kuwa Ntume.”
19|31|“Soni andesile kuwa jwaupile palipose pandili, ni anjisyisye kuswali ni kutola Zaka muchinonjelele ndili chijumi.”
19|32|“Ni kwatendela yaukoto mama wangu, ni nganandenda kuwa jwakulikwesya, kapena jwantapane.”
19|33|“Soni ntendele uli kukwangu kutandila lisiku lyanapali, ni lisiku lyatinjiwa, kwikanila soni lisiku lyatinjiukulidwa m’malembe ni kuwa ni umi soni.”
19|34|Jwalakwe ni Isa mwanache jwa Maryam. (Aga ni) malowe gakuona gaakuwa (Akilisito) ali nkugakaichila
19|35|Nganiiwa yakuwajilwa kwa Allah kulitendela mwanache jwalijose, kuswejela ni Kwakwe. Pati asachile chilichose (kuti chipatikane), basi agambaga kuchisalila kuti “M'be!” Ni chikasawaga
19|36|(Isa jwatite) “Soni chisimu Allah ni M’mbuje gwangu soni M’mbuje gwenu, basi mun’galagatilani. Ali ni litala lyagoloka.”
19|37|Basi ni gaatiindeene makuga (ga Akilisito) chilikati chao (pakwamba ya Isa, wane kutiji mwanache jwa Nnungu, wane nnungu jwene, wane jumpepe mwa milungu jitatu), basi ipotesi tiikawe ya awala wawakanile yakuja kuonechela pansongano wa lisiku lyekulungwa
19|38|Kaje kupikanichisya wanganyao (achimakafilio) ni kulolechesya lisiku lyatachituichilila! Nambo walupuso lelo (pa duniya pano), ali mu kupotela kwakuonechela
19|39|Soni mwatetelani wanganyao ya lisiku lyamadandausi, ndema jachichilamulidwa chilamusi (chakwinjila ku Mbepo ni ku Moto), kutendaga wanganyao (pa duniya pano), ali nkulilechelela soni ngakukulupilila
19|40|Chisimu Uwwe ni watuchitawalila litaka ni yaili palakwepo (yosope ichiwa Yetuwe panyuma pakuwa iwumbe yosope), soni Kukwetu tachiuchisyidwa
19|41|Soni munsalani Ibrahima m’Chitabu (achi cha Qur’an), chisimu jwalakwe jwaliji jwakuwecheta yakuona soni Ntume
19|42|Pandema jawatite kwa babagwe: “E baba wangu! Ligongo chichi nkugalagatila chindu changapikana, changalola soni changawa nkunkamuchisya chilichose?”
19|43|“E baba wangu! Chisimu une umbichilile umanyilisi wanganium’bichilila mmwe, basi munguyaani, tinan’jongolele kwitala lyagoloka.”
19|44|“E baba wangu! Ngasimun’galagatilaga shetani, chisimu shetani kwa (Allah) Jwaukoto wejinji juwele jwakunyosya kusyene.”
19|45|“E baba wangu! Chisimu une ngogopa kuti itakwika mwainkwayiye ilagasyo kuumila kwa (Allah) Jwaukoto wejinji, ni kuwa mmwejo nsyowe jwa shetani.”
19|46|(Babagwe) watite: “Ana nkujiwenga milungu jangu mmwe Ibrahima (niligongo lyakwe nkujigamba)! Chisimu naga ngankuleka (yakujigambayo) chinansome kwene (maganga), soni mundyochelani ndawi jeleu (tukaonegana).”
19|47|(Ibrahima) jwatite: “Ntendele uwe kukwenu! Chinam’bendele chikululuko kwa Ambuje wangu, chisimu Walakweo awele wakundendela nnope une ukoto.”
19|48|“Soni chinantundumalile wanganyammwe ni yankuiwenda kunneka Allah, une ni chinam’bendeje Mmbuje gwangu. Ngwete chikulupi chanti ngamba jwantapane pakum’benda Mmbuje gwangu (kwanti ni ngajanjidwa duwa jangu).”
19|49|Basi ndema jawatundumalile wanganyao ni yawaliji nkuigalagatila kunneka Allah, twampele jwalakwejo Isihaka ni Yaakuubu, soni jwalijose (mwa wanganyao) twantesile kuwa Ntume
19|50|Ni twapele soni wanganyao kuumila mu ukoto Wetu (chipanje ni wanache), ni twawichile kusalidwa kwambone soni kwapenani (ni wandu wadini syosope)
19|51|Soni munsalani Musa m’Chitabu (achi cha Qur’an), chisimu jwalakwe jwaliji jwakusagulidwa ni kuswejesyedwa, soni jwaliji Ntenga soni Ntume
19|52|Ni twam’bilasile kuumila kun’dyo kwetumbi, ni twam’bandichisye kuti tuwechetane najo mwakusongona
19|53|Ni twampele (Musa) kuumila mu ukoto Wetu nchimwenegwe Haruna kuwa Ntume
19|54|Soni munsalani Ismaila m’Chitabu (achi cha Qur’an), chisimu jwalakwe jwaliji jwakuona pachilanga, soni jwaliji Ntenga soni Ntume
19|55|Soni jwaliji nkulichisya liwasa lyakwe kuswali ni kutola Zaka, soni jwaliji jwakunonyeledwa kwa Ambujegwe (Allah)
19|56|Soni munsalani Idrisa m’Chitabu (achi cha Qur’an), chisimu jwalakwe jwaliji jwakuwecheta yakuona soni Ntume
19|57|Ni twannyakwile (ni kum’bika) malo gapenani kusyene
19|58|Wanganyao ni awala wawapele Allah chindimba, mwa achimitume, mu wanache wa Adam, ni mu awala watwajigele pamo ni Nuhu (m’chombo), ni mu wanache wa Ibrahima ni Israila, ni mu awala watwajongwele ni kwasagula. Pati gachisoomedwaga kukwao ma Aya ga (Allah) Jwaukoto wejinji, akasasenjelemukukaga kusujudu aku anankulila
19|59|Basi ni yasipwiche panyuma pao isipuka (wanache ni isukulu yakusakala), wasijonasile swala (pangasilondesya chenene kasiswali kakwe kapena kusileka kwene), ni wakuyiye isako (yao), ni tachija kusimangana nao Moto
19|60|Ikaweje awala watesile toba, ni kulupilila, ni kutendaga yambone, basi wanganyao takajinjile ku Mbepo, soni ngaja kutendedwa lupuso pa chilichose
19|61|(Takagajinjile) Matimbe Gandamo, agala gatawene nao chilanga (Allah) Jwaukoto wejinji achikapolo Wakwe mwangali kugaona. Chisimu Jwalakwe chilanga Chakwe chiwele chakwika
19|62|Ngaaja kupikana mwalakwemo malowe gangali mate, ikaweje salam (kulamuchila kwantendele), soni akwete kupata lisiki lyao mwalakwemo kundawi ni kwigulo
19|63|Jalakwejo ni Mbepo jatukaape kujitawala mwa achikapolo Wetu wawaliji wawoga (wakun’jogopa Allah)
19|64|Ni ngatukasatulukaga (uwwe Achimalaika) ikaweje kwalilamusi lya Ambuje wenu (mmwe Muhammadi ﷺ), iwele Yakwe yaili paujo petu ni yapanyuma petu kwisa soni yaili chilikati chayalakweyo, ni nganawa Ambuje wenu wanti ni kuliwalila
19|65|M’mbuje jwa kumawunde ni petaka ni chilikati cha iwiliyi, basi mun’galagatileje (Jwele pejo), soni jendelechelani kupilila pakun’galagatila Jwalakwe. Ana pana jwankummanyilila jwakulandana Najo pakolanjidwa
19|66|Sano mundu (kafili) ni akutiji: “Ana ndili mbwile, nambo yakuona chinjikoposyedwa (m’malembe) ni kuwa ni umi?”
19|67|Ana mundu ngaakukumbuchila kuti chisimu Uwwe twan’gumbile jwalakwejo kalakala kutendaga nganawa chilichose
19|68|Basi ngwalumbila Ambuje wenu! Chisimu Uwwe tuchasonganganya wanganyao pampepe ni mashetani, kaneka ni tuchiika nao kusyene mungulugulu mwa Jahannama ali chitindiwalile
19|69|Kaneko ni tuchikoposya kusyene kuumila mwikuga lililyose jwalijose mwa wanganyao jwawaliji jwakupelenganya nnope pakunnyosya (Allah) Jwaukoto wejinji
19|70|Soni chisimu Uwwe, ni watukwamanya chenene wali wakuwajilwa kuujinjila walakwe (Motowo)
19|71|Soni pangali jwalijose mwa jenumanja ikaweje chakaujomboche (Motowo), chiwele (chalakwechi) kwa Ambuje wenu chilamusi chelamulelamule
19|72|Kaneko ni chitukaajokole awala wawaliji ni woga (wakun’jogopa Allah), ni chitukaaleche mwalakwemo walupuso ali chitindiwalile
19|73|Sano naga gachisoomedwaga kukwao ma Aya Getu gakupikanika chenene, awala waakanile akasatiji kwa awala waakulupilile: “Ana lyapi mwa makuga gawili (lyajenumanja kapena lyetuwe) lyalili ni malo gambone nnope gakutama soni lyalili nganya jambone nnope (jakuchimbichika)?”
19|74|Ana jilingwa mwa mikutula jatwajijonasile paujo pao, jajakwete ndundu syambone nnope kwisa soni kaoneche kambone
19|75|Jilani (mmwe Muhammadi ﷺ): “Mundu jwali nkusokonechela, basi (Allah) Jwaukoto wejinji channundile jwalakwejo ndawi (jaumi wakwe), kwikanila pandema jataachiiona yaakuwa nkupedwa chilanga – mwine ilagasyo kapena ndawi (jakwichila Kiyama) – basi tachimanyilila kuti nduni jwakwete malo gakusakala ni jwaakwete asilikali wangali machilili.”
19|76|Sano Allah ni akwajonjechesyaga chongoko wandu waajongweche, soni masengo gambone gakwendelechela ni gagali gambone nnope kwa Ambuje wenu pa malipilo, soni ni kwakuujila kwambone (ngawa ya duniya yaakutwanjila achimakafiliyo)
19|77|Ana mum’bweni ajula jwaagakaaniile ma Aya Getu, ni kuwecheta kuti: “Chisimu chene une (naga kumbuchisya soni ku umi pa Kiyama), chinjipedwa (soni) chipanje ni wanache (yaatite pakuumba pa duniya pano).”
19|78|Ana jutekuilingula yakusisika, kapena jutawene chilanga ni (Allah) Jwaukoto wejinji
19|79|Ngwamba! Uwwe chitulembe yajukuwecheta, ni tuchin’jonjechesya ndawi jelewu nnope jailagasyo
19|80|Ni tuchintawalila (pajuchiwapo) yosope yajukwambayo (chipanje ni wanache wakweo), ni juchituichilila (ku Kiyama) juli jikajikape
19|81|Eti wanganyao alitendele milungu jinepe kunneka Allah, kuti jape wanganyao machili ni uchimbichimbi
19|82|Ngwamba! (Waakuti achimilungu waowo) tachikukana kwagalagatila kwaoko, ni tachisyuka kuwa atinda wao
19|83|Ana ngankuiona yanti Uwwe tukugatumisyaga mashetani pa achimakafili gagakwakwembelechesyaga kusyene (kutenda yakusakala)
19|84|Basi ngasintenda chitema pa wanganyao (kuti apedwe ilagasyo mwachitema), chisimu Uwwe tukuwa tulinkwawalanjila wanganyao chiwalanjilo (chamasiku gao, pachigakwanapo tuchapa ilagasyo)
19|85|Lisiku lyatuchasonganganya wandu wawoga (wakun’jogopa Allah) ulendo wa kwa (Allah) Jwaukoto wejinji, ali m’mikutula jekwele mu yakwela
19|86|Ni tuchasakula akulewa wa ku Jahannama ali ni njota (mpela yaikasatiji pakusakulidwa ilango yanjota wakukumwa mesi)
19|87|Ngasakola machili gakuchondelela ikaweje jwapochele chilanga (cha lusa) kuumila kwa (Allah) Jwaukoto wejinji
19|88|Wanganyao ni akutiji: “(Allah) Jwaukoto wejinji alitendele mwanache.”
19|89|Chisimu pamasile pam’biche nacho chindu chakunyalaya kusyene (pa yankuwechetayi)
19|90|Mawunde gakusigalaga panandi kuti gapasuchepasuche ni malowego, nombe litaka ganjikaganjika, nombe matumbi kugwa ni katikakatika
19|91|Ligongo lyakunnambuchisya (Allah) Jwaukoto wejinji kuti jwana mwanache
19|92|Soni nganiiwa yakuwajilwa kwa (Allah) Jwaukoto wejinji kulitendela mwanache
19|93|Pangali jwalijose jwaali kumawunde ni petaka ikaweje chijuchiyika kwa (Allah) Jwaukoto wejinji juli kapolo
19|94|Chisimu pamasile pawakusenye wanganyao pakwamanya chenene, ni wawalasile chiwalanjilo chakwana
19|95|Soni wosope weneo tachim’bichilila (Allah) lisiku lya Kiyama jikajika
19|96|Chisimu awala waakulupilile ni kutendaga yambone, (Allah) Jwaukoto wejinji tachawichila wanganyao chinonyelo
19|97|Basi chisimu tujijepepesye jele (Qur’aniji) m’chiwecheto chenu (mmwe Muhammadi ﷺ), kuti mwasengwasye najo wandu wawoga (wakun’jogopa Allah), ni kwatetela najo wandu wamakani
19|98|Ana jilingwa mwa mikutula jatwajijonasile paujo pao? Ana pana jwalijose jwankum’bona (mmwe Muhammadi ﷺ) mwa jamanjao kapena kupikana nswakanyo wakwe
20|1|Twa-Ha
20|2|Nganituntuluchisya mmwe (Muhammadi ﷺ) Qur’an kuti nnagasiche
20|3|Nambo kuti jiwe chikumbusyo kwa mundu jwaakun’jogopa (Allah)
20|4|Chakutulusyidwa chakuumila kwa Ajula jwawagumbile litaka ni mawunde gagali kwinani nnope
20|5|(Jwalakwe ni Allah) Jwaukoto wejinji, jwatenjele pa Arishi (Chindanda Chaulungu katenjele kakulandana ni uchimbichimbi Wakwe)
20|6|Iwele Yakwe yosope yaili kumawunde ni yaili petaka ni yaili chilikati chakwe, kwika soni yaili pasi petaka
20|7|Sano kanga chinnyanyiche lilowe (pakuomba duwa kapena kutenda mwakusongona; yalumope), ngati chisimu Jwalakwe (Allah) jukumanyilila yaasili ni yakusisika nnope
20|8|Allah! Pangali nnungu jwine (jwakuwajilwa kun’galagatila) ikaweje Jwele pejo, Jwalakwe jukwete Mena gambone nnope
20|9|Soni ana jinyyiche abali ja Musa
20|10|Ndema jajwauweni moto, basi ni jwalisalile liwasa lyakwe kuti: “Jembechelani! Chisimu une nauweni moto; mwine une kuwa nkwika nacho kukwenu chisinga kuumila mu walakweo, kapena chingapate pa motopo jwakunondolela (litala).”
20|11|Basi ndema jajwauwichilile (motowo) jwawilanjidwe (kuti): “E mmwe Musa!”
20|12|“Chisimu Une ni Nam’mbuje gwenu! Basi wulani ilatu yenu; chisimutu mmwe n’di pachiwata chakutakata (chakuwilanjikwa) Tuwaa.”
20|13|“Soni Une nansagwile (kuwa Ntume), basi pikanilani yaikujuwulidwa.”
20|14|“Chisimu Une ni Allah! Pangali nnungu jwine (jwakuwajilwa kun’galagatila) ikaweje Unepe, basi mungalagatilani, ni n’jimicheje Swala mwakolosya pakungumbuchila Une.”
20|15|“Chisimu Kiyama jikwisa, melepe ngujisisa, kuti mundu jwalijose akalipidwe pa yaakupanganya.”
20|16|“Sano akasansiwilikanganya ata panandi kuleka (kulupilila) ya jalakwejo ajula jwangakujikulupilila, ni jugamba kuya isako yakwe; ntakwisa mwan’jonasiche.”
20|17|“Ana nichichi chele chachili mu nkono wenu wan’dyo mmwe Musa?”
20|18|Jwalakwe jwatite: “Jalakweji nisimbo jangu, ngujijegamilaga jalakweji (pakwenda), ni ngupakatichisyaga masamba gakulichisya ngondolo syangu, nambo soni une ngwete mu jalakweji ipaka ine.”
20|19|(Allah) jwatite: “Jiponyani mmwe Musa!”
20|20|Ni wajiponyisye; basi ajile sai wajiweni jisyuchile lijoka lyakwenda mwaluwilo
20|21|(Allah) jwatite: “Likamulani, soni nkajogopa. Chituliuchisye mu kawe kakwe kandanda (kuwa simbo).”
20|22|“Soni kwapatisyani ligasa lyenu kungwapa kwenu; chilikopoche lili lyeswela (lyakumelemenda) ngawaga mwaulwele, (chele nikuwa) chisimosimo chine.”
20|23|“Kuti tunnosye ine mu isimosimo Yetu yekulungwakulungwa.”
20|24|“Jaawulani kwa Firiauna, chisimu jwalakwejo jusumbile mpika (pakulikwesya).”
20|25|(Musa) jwatite: “Ambuje wangu! Sapangulilani chidali changu.”
20|26|“Nimunjepepachisye masengo gangu.”
20|27|“Soni gopolaani chiundo palulimi pangu (ngawechetaga mwachimeme).”
20|28|“Kuti (wandu) akapikanichisyeje yakuwecheta yangu.”
20|29|“Soni mbichilaani nkungamuchisya jwakuumila kwiwasa kwangu.”
20|30|“(Jwali) Haruna, nkulugwangu.”
20|31|“Limbisyani ni jwalakwejo machili gangu.”
20|32|“Soni mum’bwangani mmasengo gangu (gakulungusya utenga).”
20|33|“Kuti tunswejesyeje Mmwejo (Allah) kwejinji.”
20|34|“Ni tunkumbuchileje kwejinji.”
20|35|“Chisimu Mmwe m’bele wakutulolechesya uwwe.”
20|36|(Allah) jwatite: “Pamasile pampedwile iwendo yenuyo, E mmwe Musa!”
20|37|“Soni chisimu chene Uwwe twampele mmwe ukoto ndawi jine (kalakala).”
20|38|“Ndema jatwajuwulile mama wenu yatwajuwulile.”
20|39|“(Yanti) mum’biikaani jwalakwe (mwanachejo) mwibokosi, ni nkaliwiche nnusulo, basi lusulo chilumponye munjengwe, (sano palakwepo) amagongo Wangu wali soni amagongo wakwe tan’jigale. Ni nawisile chinonyelo penumwe chakuuma Kukwangu (kuti m’be wakunonyeledwa ni wandu wosope), nambo soni kuti nneledwe kwa Liso Lyangu (mwakuloledwa ni Une).”
20|40|“(Kumbuchilani) katema kawajendaga alumbu wenu (kuja kwiwasa lya Firiauna) ni kuja kuti: ‘Ana nannanjile kwa mundu jwampaka akombole kunnela jwalakweju?’ Basi ni twam’buchisye kwa achikulu wenu, kuti gatulale meso gao, nambo soni kuti akadandaula. Kaneka ni mwauleje mundu (mwakuluchisya), basi ni twan’jokwele ku madandausi gamakulungwa, ni twan’dinjile mmwejo ni mayeso gausito nnope. Kaneka mwatemi yaka igala ni wandu wa ku Madyana. Kaneko nim’biche (apa) mwampango (Wangu wakumpa utume n’di niyaka makumi ncheche) E mmwe Musa!”
20|41|“Ni nansagwile mmwejo kulisagulila Nansyene (kuti m’be ntume Jwangu).”
20|42|“Jaulani mmwe ni akuluwenu pamo ni isimosimo Yangu, soni ngasimpela pakungumbuchila Une.”
20|43|“Jaawulani wanawawilimmwe kwa Firiauna, chisimu jwalakwejo jusumbile mpika (pakulikwesya).”
20|44|“Basi ni nkansalile malowe gakolowa kuti mwine jwalakwejo chijukachetelele kapena chijukajogope.”
20|45|Wanganyao watite: “Ambuje wetu! Chisimu uwwe tukogopa kuti chakatuguwatile (nkanituyiche mwakuwecheta chilichose) kapena chakasumbe mpika (wakutulagachisya ni kulikwesya).”
20|46|(Allah) jwatite: “Nkajogopa, chisimu Une ndinamwe, ngupikana soni ngulola.”
20|47|“Basi mun’jaulilani, ni nkajile: ‘Chisimu uwwe mitenga jiwili ja Ambuje wenu, basi mwalekani awigule nowe wanache wa Israila, soni ngasimwalagasya. Chisimu tum’bichilile ni chisimosimo chakuumila kwa Ambuje wenu. Sano ntendele chiuwe kwa mundu jwaakukuya chongoko.’
20|48|‘Chisimu uwwe ijuwulidwe kukwetu yanti: Chisimu ilagasyo chiiwe kwa mundu jwaakukanila (yalakweyi) ni galauchila kumbali.”
20|49|(Firiauna) jwatite: “Ana M’mbuje gwenujo ninduni, E mmwe Musa?”
20|50|(Musa) jwatite: “M’mbuje gwetu ni Ajula jwaachipele chindu chilichose kagumbidwe kakwe, kaneka ni kuchijongolela (ku yaachiguumbiile).”
20|51|(Firiauna) jwatite: “Nambi mikutula jandanda jili uli (jajapite mmwe nkanim’biche)?”
20|52|(Musa) jwatite: “Umanyilisi waajimanya jalakwejo uli kwa Ambuje wangu m’chitabu (chailembedwemo ichindu yosope), Ambuje wangu wangawa nkusoya namuno kuliwalila.”
20|53|Ajula jwam’biichiile litaka kuwa chakutandika, ni ampaanjiile mwalakwemo matala, ni atulwisye kuumila kwinani mesi (gawula), ni tukopwesye ni galakwego mitundu jakulekanganalekangana ja mmela
20|54|Lyagani soni illichisyeje ilango yenu. Chisimu mu yalakweyo mwana ilosyo kwa achinsyene lunda
20|55|Kuumila mwalakwe (mwitakamo) tun’gumbile, soni mwalakwemo chitum’buchisye, nambo soni kuumila mwalakwemo tuchinkoposya ndema jine (pa Kiyama)
20|56|Soni chisimu chene twannosisye jwalakwe (Firiauna) isimosimo Yetu yosope yene, nambo jwasisisye ni kana
20|57|(Firiauna) jwatite: “Ana ntuwichiiliile kuti ntukoposye m’chilambo mwetu ni usawi wenu, E mmwe Musa!”
20|58|“Chisimu nowe wakwe chitum’bichilile ni usawi wanti mpela uwwuwu, basi wiikaani chilikati chetuwe nomwe chilanga (chansongangano) changawa nkuchikulusya uwwe kapena mmwe, (chitusimanganile) pamalo pakuwajilwa.”
20|59|(Musa) jwatite: “Chilanga chenu (chiwe) lisiku lyakulipeta (lyuwa lyaung’ando), ni tasonganganyisidwe wandu ndawi jakwela nsana.”
20|60|Basi Firiauna jwagalawiche ni kuja kusonganganya matipwi gakwe, kaneka jwaiche (ni asawi lisiku lyachilanga)
20|61|Musa jwasalile wanganyao kuti: “Kutapana kwenu wanyamwe! Ngasimunsepelela Allah unami, atakwika mwanteketulenye ni ilagasyo, soni pamasile paajonasiche mundu jwaasepelele unami.”
20|62|Basi (asawi) waakanganile chilikati chao pa ichindu yao (yakwamba Musa ni nkulugwe), ni wasongonelene mwantemela
20|63|Wanganyao watite (mukusongonelana mwao): “Chisimu wanyawatu asawi (wamanye chenene), ni usawi waowo akusaka kuti ankoposye jenumanja m’chilambo mwenu, ni kumasya nyendele jenu jajili jambone nnope.”
20|64|“Basi kusanyani matipwi genu, kaneka ni m’biche n’di m’miselamisela, soni chisimu lelo chawe jwakupunda mundu jwatawe jwapenani (pakulongolela matipwi gakwe).”
20|65|Wanganyao watite: “E mmwe Musa! Ana chimponye mmwe (kundanda), kapena uwwe ni wachituwe wandanda kuponya?”
20|66|(Musa) jwatite: “Nambo ponyani (kaje) jenumanja.” Basi ajile sai, ngonji syao (asawi wala) ni simbo syao syaonekaga kukwakwe (Musa) ligongo lyausawi wao nti chisawu sikwenda mwaluwilo
20|67|Basi ni wampatile woga mu ntima mwakwe Musa
20|68|Twatite: “Nkajogopa, chisimu mmwejo ni watim’be wapenani nnope.”
20|69|“Sano ponyani chachili kunkono wenu wan’dyo, chichimile yaalinganyisye, chisimu wanganyao alinganyisye matipwi gansawi, sano nsawi nganawa apundile palipose patayiche (ni ukombosi wakwe).”
20|70|Basi asawi wasenjelemukwiche kusujudu, ni watite: “Tunkulupilile M’mbuje jwa Haruna ni Musa.”
20|71|(Firiauna) jwatite: “Aa! Jenumanja munkulupilile jwalakwe nkaninampe luusa? Nikuti jwalakweju chisimu chene ni jwankulungwa jwenu jwawan’jiganyisye usawi. Basi chingate kwene makono genu ni ngongolo syenu mwakutindanya (ligasa lyakun'dyo ni likau lyakunchiji, kapena ligasa lyakunchiji ni likau lyakun'dyo), soni ni chinankomele kwene pa ipika ya mitende, ni timmanyilile kwene kuti wani mwetuwe (une Firiauna kapena Nnungu jwa Musa) waali wakupeleka ilagasyo yakupoteka nnope ni yakwendelechela.”
20|72|Wanganyao watite: “Uwwe nganituwa tunsagwile mmwe kuileka ayi (yakuona) yaituichilile yakuonechela palangulangu, ni kunneka Ajula (Allah) juwatugumbile. Basi pitisyani chilamusi chankusaka kupitisya, chisimu mmwe nkwete ukombosi wakupitisya chilamusi chakwayana ni auno umi wa duniya pe.”
20|73|“Chisimu uwwe tunkulupilile M’mbuje gwetu kuti atukululuchile ilewi yetu, kwisa soni usawi wantukanganichisye (kutenda), soni Allah ni jwali Jwambone nnope (pamalipilo kumpunda mmwe naga kun’jitika), soni Jwakwendelechela nnope (pakupeleka ilagasyo kumpunda mmwe naga kunnyosya).”
20|74|Chisimu jwatiwaichilile Ambujegwe juli jwakulewa, basi chisimu jukwete kupata jwalakwejo Jahannama, ngajuja kuwa kwalakweko soni ngajuja kola umi (wambone)
20|75|Sano jwatiwaichilile juli jwakulupilila, juli jumasile pajutesile yambone, basi wanganyao akwete kupata mauchimbichimbi gapenani kusyene
20|76|Matimbe Gandamo, sulo sikujilima cha pasi pakwe, chakawe wandamo mwalakwemo, soni galakwega ni malipilo gamundu jwaliswejesye
20|77|Soni chisimu chene Uwwe twan’juwulile Musa (malowe ganti): “Wigulani lwachilo ni achikapolo Wangu, ni mwapanjile litala lyejumu m’mbwani, nkajogopa kamulwa (ni Firiauna) soni nkawa ni woga (uliose mpela kumilwa).”
20|78|Sano Firiauna ni asilikali wakwe wakuyiye wanganyao, basi ni gaunichiile m’mbwanimo (mesi) gagaakutiiche
20|79|Sano Firiauna wapotelesye wandu wakwe, soni nganiwajongola
20|80|E jenumanja wanache wa Israila! Pamasile patwan’jokwele kwa mmagongo jwenu, ni twampele chilanga (chakwiisa ku) upande wakun’dyo wetumbi, ni twantuluchisye manna ni saliwa
20|81|(Ni kuntenda kuti): “Lyagani mu yambone yatumpeleyi, ni nkasumba mpika pa yalakweyi, jitakwika mujintuluchile gasabu Jangu. Sano jwajikuntuluchilaga gasabu Jangu nikuti pamasile pajujonasiche.”
20|82|“Soni chisimu Une ni Jwakululuka kusyene kwa mundu jwatesile toba ni kulupilila, soni ni kutendaga yambone, kaneka ni kwendelechela kukuya chongoko (mpaka kuwa).”
20|83|(Ndema jawakwesile Musa petumbi, Allah jwatite): “Ana nichichi chachintendekasisye kwanguya kwakwikanila kwaleka wandu wenu, E mmwe Musa?”
20|84|Jwalakwe jwatite: “Wanganyao ali panyuma pangupa akunguya. Ni ndesile chitema kwika Kukwenu Ambuje wangu, kuti mpunde kunonyela.”
20|85|(Allah) jwatite: “Basitu Uwwe pamasile patwalinjile mayeso wandu wenu panyuma penu, ni wapotelesye Saamiriyyu.”
20|86|Basi Musa jwaujiile ku wandu wakwe juli ni gasabu soni juli jwakudandaula. Ni jwatite: “E wandu wangu! Ana M’mbuje gwenu nganijutawana namwe chilanga chambone? Kapena ndawi jachilangacho jalewipe kukwenu? Kapena nsachile kuti jintuluchile gasabu kuumila kwa M’mbuje gwenu, basi ni nkasile chilanga changu?”
20|87|Wanganyao watite: “Uwwe nganitukasa chilanga chenu mwachisako chetu, nambo kuti uwwe twatwichidwe misigo ja ipeto yawandu (wa Firiauna), basi ni twaiponyisye (pamoto ni kunyelenyenduka nigumbika kang’ombe), basi iyyoyopeyo soni ni ijwatite pakuponya Saamiriyyu.”
20|88|Ni wakopochesye (Saamiriyyu kuumila pamoto pala kasanamu ka) kang’ombe kakaliji kana chiwiliwili chakwanila, kakatendaga mpela kakutwamula. Basi wanganyao ni watite: “Aju ni nnungu jwenu soni ni nnungu jwa Musa, gamba kuti (Musa) juliwalile (niligongo lyakwe jujile kunsosa kwitumbi).”
20|89|Ana nganayionaga yanti (kasanamuko) nganikauchisyaga malowe wanganyao (nganikaajangaga), soni nganikakola (machili) gakwapela ilagasyo namuno chikamuchisyo
20|90|Sano chisimu Haruna waliji ali wasalile kala wanganyao yanti: “E wandu wangu! Chisimu wanganyammwe m’bwatanganyisyidwe (chikulupi chenu) ni kalakweka. Sano chisimu M’mbuje gwenu ni (Allah) Jwaukoto wejinji; basi munguyani une (pakun’galagatila Allah), ni nkunde lilamusi lyangu (lyakunnekasya kukagalagatila kasanamuka).”
20|91|Wanganyao watite: “Nganituwa tulesile kukagalagatila kalakweka ata panandi mpaka awujile kaje kukwetu Musa.”
20|92|(Ndema jawausile Musa) watite: “E mmwe Haruna! Chichi chankanyisye ndema jamwaweni wanganyao kuti apotele,”
20|93|“Kuti nkanguya? Ana mwanyosyisye lilamusi lyangu?”
20|94|(Haruna) jwatite: “E mmwe mwanache jwa mama! Ngasimungamula ndeu syangu kapena ntwe wangu. Chisimu une najogwepe kuti (migule ni wane ni kwaleka wane) ntakwika muntite: ‘Ntandisye gawanyikana chilikati cha wanache wa Israila, ni nganin’dindilila malowe gangu.”
20|95|(Musa) jwatite: “Chichi chantendekasyisye yalakweyi mmwe Saamiriyyu?”
20|96|Jwalakwe jwatite: “Une naiweni yanganaiona wanganyao, ninasapwile panandi (litaka lyakuumila) mu sajo sya (hachi ja) Ntenga (Jibulilu), ninaliponyisye (pa moto payaliji ipeto ya wandu wa Firiauna yayagumbiche kang’ombe), mwanti yalakweyi ni yayambanjile ntima wangu.”
20|97|(Musa) jwatite: “Basi tyokani, soni chisimu mmwe nkwete (ilagasyo) mu awuno umi (wa duniya) yanti chin’gambeje kuti: ‘Nkangwaya,’ (chim’be wajika wangam’bandichila wandu), soni chisimu nkwete chilanga changawa nkuchikasa mmwejo (chakuukulidwa m’malembe ni kuja kulipidwa ku Akhera). Ni munnole nnungu jwenu jum’bele n’di nkwendelechela kun’galagatila, chisimu chitunchome moto, kaneko liwu lyakwe chitukalimwasanye m’mbwani mwakuliululusya.”
20|98|Chisimu Nnungu jwenu ni Allah, Ajula jwaali pangali nnungu jwine (jwakuwajilwa kun’galagatila) ikaweje Jwele pejo, soni jutenjele pa umanyilisi waachimanya chilichose
20|99|Mwele ni mwatukuti pakunsimbila mmwe (Muhammadi ﷺ) mu abali sya indu yayalongolele. Soni pamasile patumpele mmwe kuumila Kukwetu Chikumbusyo (Qur’an)
20|100|Jwatachitundumalile chele (Chikumbusyocho), basi chisimu jwalakwe tachitwichila lisiku lya Kiyama nsigo (wasambi)
20|101|Tachiwa wandamo mwalakwe (mu ilagasyomo). Kaje kusakala nnope ku wanganyao nsigo wakutwichila wakwe lisiku lya Kiyama
20|102|Lisiku lyachiligombedwa lipenga, ni tuchasonganganya akulewa lyele lisikulyo meso gao gali gabuluwu (gamatatale ligongo lyawoga)
20|103|Tachiwa ali nkusongonelana chilikati chao (achitiji): “Nganintama (pa duniya) ikaweje (mowa) likumi pe.”
20|104|Uwwe tukuimanya chenene yatachiwechetaga, ndema jatachiwechetaga wambone wao panyendele (jalunda ni kupimila chenene ndawi kuti): “Nganintama wanganyammwe (pa duniya) ikaweje lyuwa limo (pakulandanya ni ulewu wamowa ga ku Moto).”
20|105|Soni akum’busya ya matumbi (kuti gachiwa uli lisiku lya Kiyama)? Jilani: “Ambuje wangu tachigasyaga-syaga ni kugaululusya nti chisawu luwundu.”
20|106|“Nitachilileka (litaka) lili chiwata chetilisye tyatyatya!”
20|107|“Ngasilliona palakwepo litiwi namuno chikwesya.”
20|108|Lyele lisikulyo tachinkuuya wanganyao nkuwilanga (jwa Allah) mwangali kunsembenduka jwalakwejo, sano malowe ni gaachintulalila (Allah) Jwaukoto wejinji, ni ngasimpikana ikaweje kusongona ni misindo ja sajo
20|109|Lyele lisikulyo ngasichikamuchisya chondechonde (cha jwalijose) ikaweje jwapedwile lusa ni (Allah) Jwaukoto wejinji, ni kunonyelwa najo yakuwecheta yakwe
20|110|(Allah) jukumanyilila yaili paujo pao (ya umi auno wa duniya) ni yaili munyuma mwao (ya ku Akhera), sano wanganyao nganawa ansyungwile Jwalakwe pakummanya chenene (mwajuwelele)
20|111|Soni ngope (syosope lyele lisikulyo) sichintetewalila (Allah) Jwaumi wandamo, Jwachimilecho (pakuchengeta iwumbe Yakwe), soni tachiwa jwakwasika kusyene mundu jwaatwichile (nsigo wa) lupuso (pakum’bwanganya Allah ni isanamu)
20|112|Sano jwaakupanganya masengo gambone kutendaga ali jwakulupilila, basi ngasajogopa kutendedwa lupuso (pakun’jonjechesya yakusakala), namuno kupungusyidwa (malipilo gakwe gambone)
20|113|Soni iyyoyopeyo tujitulwisye jalakweji kuwa Qur’an ja Charabu, ni tusalichisye mwalakwemo ya itetelo (yamitundumitundu), kuti wanganyao ajogope, kapena kuti jatendekasye (ndawi ni katema) kupata chikumbusyo chasambano
20|114|Basi atukwiche Allah, Nchimwene Jwakuona. Ningasin’jitendelaga chitema Qur’an (paajisooma) nkanigamalichiche kutuluka kukwenu malowe gakwe. Ni m’becheteje kuti: “Ambuje wangu! Munyonjechesyani umanyilisi.”
20|115|Soni pamasile patwapele chilanga Adam kala (chakuti akalya isogosi ya m’chitela chakanyisyidwa) nambo waliwalile, ni nganituchisimana kukwao chisako chakulimbangana (chakuleka kutenda yawakanyisyidweyo)
20|116|Soni (kumbuchilani) katema katwasalile Achimalaika kuti: “Mwasujudilani Adam.” Basi wosope ni wasujudu kusigala Ibulisu; wakanile
20|117|Basi ni twatite: “E mmwe Adam! Chisimu aju ni mmagongo jwenumwe ni wankwenu. Basi akankopokasya mu Mbepo ntakwika mwannagasyiche.”
20|118|“Chisimu mmwe nkwete (chilanga Kukwetu chanti), ngajinkolaga sala mwalakwemo soni ngam’baga makonope.”
20|119|“Soni chisimu mmwe ngajinkolaga njota mwalakwemo soni ngachinkolaga chitukuta.”
20|120|Basi shetani ni wansongonele (pakunnyenjelela yakusakala) watite: “E mmwe Adam! Ana nannanjile chitela cha (kuntendekasya kuwa wa) ndamo ni (wa) uchimwene wangamala?”
20|121|Ni walile wanawawili (Adam ni wankwao isogosi) kuumila mwalakwe (m’chitelamo), basi ni waonechele kukwao utukani wao, ni watandite kulinyambatika masamba ga mu Mbepo. Sano Adam wannyosyisye M’mbujegwe basi ni wapotele
20|122|Kaneka Ambujegwe wansagwile pakumpochela toba jakwe ni kun’jongola
20|123|(Allah) jwatite: “Tulukani mwalakwemo wanaose chilikati chenu chili chana utinda. Naga chikam’bichilile chongoko chakuumila Kukwangu, basi watakakuyeje chongoko Changucho, ngaja kusokonechela soni ngaja kulagasika.”
20|124|“Nambo watakanyosye kuleka chikumbusyo Changu, nikuti chisimu walakweo chakakole umi wakanganika (ku duniya), ni tuchajimusya (m’malembe) lisiku lya Kiyama ali wangalola.”
20|125|Tachiti (pakusimonga): “Ambuje wangu! Chantiuli kunjimusya (m’malembe) ndili jwangalola, kutendaga naliji jwakulolaga?”
20|126|(Allah) tachiti: “Iyyoyopeyo (ni yamwatite mmwe, ndema ja) gam’bichilile ma Aya Getu basi mwagaliwalile, iyyoyopeyo soni lelo chin’diwalidwe.”
20|127|Soni mwele ni mwatukan’dipilile (pa Kiyama) mundu jwawapelenganyisye malile (pakutenda yasambi), ni ngakulupilila ma Aya ga M’mbujegwe, sano ilagasyo ya ku Akhera ni yakupoteka nnope soni yakwendelechela
20|128|Ana nganiyimanyukuchepe kukwao yanti mikutula jilingwa jatwajijonasile paujo pao? Soni wanganyawa (achimakafili walelowa) akwendaga muwatamaga wanganyao (ana ngaakuionaga imanyilo yakonanjidwa kwao)? Chisimu mu yalakweyo mwana ilosyo kwa wandu wakwete lunda
20|129|Mwanti likawaga lilowe lyalyalongolele lyakuumila kwa Ambuje wenu (lyangapa ilagasyo yekulungwa nnope ikaweje ku Kiyama), ni ndema (jao jakuwila kuti jaliji) jetomechedwe, chisimu (ilagasyo yao) ikaliji yakusosekwa (kuti yapate sampanojino)
20|130|Basi pililani (mmwe Muhammadi ﷺ) pa yaakuwecheta wanganyao, ni nlluswejesyeje Lumbili lwa Ambuje wenu lyuwa nkanilikopoche (pakuswali swala ja Fajr), nambo soni nkanilitiwile (pakuswali swala ja Asr), nambo soni ndawi sine syachilo basi nswejesyeje (pakuswali swala ja Magrib ni Isha), kwisa soni pasonga sya muusi (katikati ja muusi pakuswali swala ja Dhuhr), kuti tim’be wakusengwa (ni malipilo gatachimpa Allah pa Kiyama)
20|131|Soni ngasinyyikolondochesya meso genu yatujisengwachisye nayo mikutula jakulekanganalekangana ja wanganyao (achimakafilio), (yalakweyo iwele) ipeto ya umi wa duniya, kuti twalinje wanganyao pa yalakweyo. Sano lisiki lya Ambuje wenu (ku Akhera) ni lyalili lyambone nnope soni lyakwendelechela
20|132|Soni nllichisyeje liwasa lyenu kuswali Swala, ni mpililile mmwejo pa (kujiswaliswali) jalakwe. Ngatukum’benda mmwe lisiki, Uwwe ni watukumpa lisiki mmwe. Soni mbesi jambone jili mu woga (wakun’jogopa Allah)
20|133|Soni (achimakafili) watite: “Nambi uli ngajukutuichilila (Muhammadi ﷺ) ni chisimosimo kuumila kwa M’mbujegwe?” Ana nganiwaichilila umboni wakuonechela wa ayila yaili mu ikalakala yandanda (Taurat ni Injil yakwika kwa Ntume Muhammadi ﷺ)
20|134|Soni ingawe kuti Uwwe twajonasile wanganyao ni ilagasyo nkanaiche jwalakwe (Muhammadi ﷺ), angatite: “Ambuje wetu! Uli ngatutumichisya kaje ntenga kuti tukuye ma Aya Genu, nkanituiche mwakunyosyeka (chanti iyyi) ni kwaluka?”
20|135|Jilani (mmwe Muhammadi ﷺ): “Jwalijose (mwetuwe) jukwembecheya (malipilo gakwe), basi nombe jenumanja jembecheyani, mwanti sampano tiyyimanye yanti ana wani (chilikati chetuwe ni jenumanja) wali petala lyagoloka, soni kuti ana wani wali wakongoka.”
21|1|Chiwandichile ku wandu chiwalanjilo chao (chakwawalanga pa Kiyama), kutendaga wanganyao ali nkulilechelela ni kunyosya
21|2|Ngachikwaichililaga chikumbusyo chilichose chasambano chakuumila kwa M’mbuje gwao, ikaweje kuti akasachipikanilaga aku alinkutenda chanache
21|3|Mitima jao jichinyosyelaga, ni kusongonelanaga mwaasili awala walitendele lupuso kuti: “Ana aju (Muhammadi ﷺ) ninduni, pangawaga mundu mpele jenumanja? Ana nkuuwichilila usawi kutendaga jenumanja n’di nkulola?”
21|4|Jwalakwe (Muhammadi ﷺ) jwatite: “Ambuje wangu akumanyilila lilowe (lililyose lyalikuwechetedwa) kumawunde ni petaka, soni Jwalakwe ni Jwakupikanichisya, Jwakumanyilila nnope.”
21|5|Nambo wanganyao watite: “(Ayi yaakuwecheta Muhammadi ﷺ iwele) sagamisi syewanganyichilane.” (Ndawi jine akutiji): “Nambo jute kuilukanya (nsyene).” (Pane ni akutiji): “Nambo jwalakweju nkwimba ilaanga, basi ayiche nacho kukwetu chisimosimo mpela yawatite pakutumisyilidwa (achimitume) wandanda.”
21|6|Nganiukulupilileje paujo pao musi uliose m’misi jatwajijonasile (namuno kuti twajitumichisye isimosimo), ana wanganyao ni takulupilile
21|7|Ni nganitutumisyeje paujo penu (mmwe Muhammadi ﷺ) ikaweje wandu (ngawaga malaika) watwaliji nkwajuwulila (malowe), basi mwawusyani achimisyene lukumbukumbu (lwaindu yakala), nam’baga jenumanja ngankumanyilila
21|8|Soni nganitwatenda (achimitumeo) kuwa ilu yangalya yakulya, nambo soni nganawa wandamo
21|9|Kaneko twasimichisye chilanga chao (chakwakamuchisya kwa amagongo wao), basi ni twajokwele (achimitumeo) ni watwasachile (mwa akwakuya wao), ni twajonasile wakupelenganya malile (pasambi)
21|10|Chisimu pamasile patuntuluchisye wanganyammwe Chitabu (Qur’an), mwalakwemo mwana chikumbusyo chenu, ana wangali lunda
21|11|Ana misi jilingwa ja twajijonasile jajaliji nkutenda lupuso, ni twagumbile panyuma pao wandu wane
21|12|Basi ndema jawaiweni ipotesi Yetu (kuti ikwika), jele ndemajo wanganyao walinjilile kuitila
21|13|Nkatila, nambo m’bujile ku ayila (yasambi) yamwaliji nkusengwa nayo, ni m’malo mwenu, kuti m’buusyidwe (yachindimba champele Allah)
21|14|Wanganyao watite (pagumila): “Ipotesi yetuwe! Chisimu uwwe twaliji walupuso.”
21|15|Ni nganikuleka gumila kwaoko mpaka twatesile chisawu n’gunda wegungule, (soni mpaka) walitile (mwaukasalitilaga moto, wawile)
21|16|Soni Uwwe nganitugumba mawunde ni mataka kwisa soni yaili chilikati chakwe mwamasanje
21|17|Tungasache kulitendela chakunguluchila (mpela wakongwe ni mwanache), tungalitendele chalakwecho kuumila Kukwetu (mpela achakongwe waku Mbepo kapena achimalaika) tungawe wakuti tutende (yalakweyo)
21|18|Nambo tukasachiponyaga chakuona pa chaunami ni kuchikasa wongo, basi pajele ndemajo chalakwe (chaunamicho) chikasatyoka. Soni ipotesi ni yenu ligongo lya yankusimbayo (yakunnambuchisya Allah kuti akwete wakongwe ni mwanache)
21|19|Soni awele Wakwe (Allah) wosope wali kumawunde ni petaka, soni wali Kukwakwe (Achimalaika), wangalikwesya kuleka kun’galagatila soni wangapela (ni ibada)
21|20|Akunswejesyaga chilo ni muusi wangatondowela
21|21|Kapena (achimakafilio) alitendele milungu kuumila mwitaka, jalakwejo ni jikwimusya (wandu wawe)
21|22|Ingawe mwalakwemo (kwinani ni pasi) mwana milungu jine jwangawaga Allah; mukajonasiche. Basi aswejele Allah M’mbuje jwa Arishi (Chindanda Chaulungu) ku (yakusakala) yaakusimba (achimakafili yakwayana ni Jwalakwe)
21|23|Jwalakwe jwangawa nkuwusyidwa yajukutenda, nambo wanganyao ni watachiwusyidwa
21|24|Kapena wanganyao alitendele milungu jinepe jwangawaga Jwalakwe? Jilani: “Ikani nao umboni wenu (payankuwechetayo). Achi ni chikumbusyo kwa wandinao (jajili Qur’an mwangalimo yankuwechetayo), nambo soni chikumbusyo kwa wa m’bujo mwangu (jajili Taurat, Zabur kwisa soni Injil mwangali soni yankuwechetayo).” Nambo kuti wajinji mwa wanganyao ngaakuchimanya chakuona, basi wanganyao ni akuwa wakunyosya
21|25|Soni nganitutumisyeje ntenga jwalijose paujo penu (mmwe Muhammadi ﷺ) ikaweje kuti twan’juwulilaga yanti: “Pangali nnungu jwine (jwakuwajilwa kun’galagatila) ikaweje Une pe, basi ngalagatilani.”
21|26|Soni wanganyao watite: “(Allah) Jwaukoto wejinji alitendele mwanache.” Kuswejela ni Kwakwe. Nambo (awala wakwagalagatila mpela Achimalaika, Isa ni Uzair awele) achikapolo wakuchimbichikwa
21|27|Wanganyao wangannongolela Jwalakwe (Allah) kuwecheta, ni akupanganyaga (chilichose) kwa lilamusi Lyakwe
21|28|Jwalakwe jukuimanya yaili paujo pao ni yamunyuma mwao, soni wanganyao wangachondelela (pajwalijose) ikaweje pamundu jwannonyele (Allah), soni wanganyao akuwa wakuligandasya ligongo lyakun’jogopa Jwalakwe
21|29|Sano jwatawechete mwa wanganyao kuti: “Chisimu une ni nnungu ngawaga Jwalakwe (Allah).” Basi jwalakwe chitun’dipile Jahannama, iyyoyopeyo ni yatukasatiji pakwalipila walupuso
21|30|Ana nganaiona awala achimakafili yanti mawunde ni mataka galiji genyambatikane, basi ni twaganyambatukulenye? Soni tugumbile kuumila m’mesi chaumi chilichose. Ana ngakukulupilila
21|31|Ni tuwisile petaka yakunyichisya (gagali matumbi gausito), kuti litakwika mulyagwedanyichile wanganyao (litakalyo), nituwisile soni palakwepo matala gakusapanguka kuti wanganyao alijongolele (achimisyene kwakuja)
21|32|Soni tuliwisile liwunde kuwa nsakasa wagosedwa, sano wanganyao akuitundumalila ilosyo yakwe (mpela lyuwa mwesi ni ndondwa pangaichetelela)
21|33|Soni Jwalakwe ni Ajula juwagumbile chilo ni muusi, kwisa soni lyuwa ni mwesi, chilichose ching’ambila mwitala lyasyungulilo
21|34|Soni nganitum’bicheje mundu jwalijose paujo penu (mmwe Muhammadi ﷺ) kuwa jwandamo, ana naga mmwe kuwa, wanganyao nichawe wandamo
21|35|Ntima uliose uchipasya chiwa, ni tukun’dingaga ni yakusakala nambo soni ni yambone kuwa mayeso (gakun’dinjila kupilila kwenu ni kutogolela kwenu), soni Kukwetu tinchiuchisyidwa
21|36|Soni pati am’bweni mmwe (Muhammadi ﷺ) awala wakanile, ngaakuntendelaga inepe ikaweje chipongwe (pakuwecheta kuti): “Ana aju ni jwaakwakolanga achimilungu wenu (mwachalu)?” Kutendaga wanganyao yakunkolanga (Allah) Jwaukoto wejinji wanyao akukana
21|37|Mundu jugumbidwe kuwa jwakupupuluma. Sampano chinannosye wanganyammwe ilosyo Yangu (yakaiche ka ipotesi), basi ngasimunyanguya
21|38|(Achimakafili) ni akasatiji: “Ana chele chilangachi chiyiche chakachi nam’baga jenumanja nkuwecheta yakuona?”
21|39|Ingawe kuti akumanyilila awala wakanile ndema jatachitenda ngauchiga Moto kungope kwao, namuno kunyuma kwao (nganganawecheta yalakweyo), soni wanganyao ngasawa wakamuchisyidwa
21|40|Nambo (Motowo) uchaichilila mwachisupuchisya ni uchamasya lunda, basi ngasakombola kuuwusya, nambo soni wanganyao ngasapedwa lipesa
21|41|Soni chisimu chene achimitenga (wajinji) watendedwe chipongwe paujo penu (mmwe Muhammadi ﷺ), nambo (mbesi jakwe) awala wawaliji nkutenda chipongwe mwa jamanjao, yasyungwile (ipato) yawaliji nkuitendela chipongwe
21|42|Jilani: “Ana nduni jwampaka an’gose jenumanja chilo ni muusi ku (ilagasyo ya Allah) Jwaukoto wejinji?” Nambo wanganyao akuwa wakukutundumalila kunkumbuchila M’mbuje gwao
21|43|Kapena akwete wanganyao milungu jakwasiwilila (kuilagasyo) wangawaga Uwwe? Jalakwe (milungu jaojo), jangawa nkupakombola kulikamuchisya jisyene (nimpaka jikombole kwakamuchisya wane)? Soni jalakwejo nganijiwa jigosedwe Kukwetu
21|44|Nambo kuti twasengwasisye wanganyao ni achatati wao mpaka jalewipe kukwao ndawi (jaumi wao). Ana ngaakuiona yanti Uwwe tukuliyichilila litaka ni kulinandiyaga mpika wakwe (wa ulamusi wao waukafili)? Ana wanganyao ni watawe wakupunda
21|45|Jilani (mmwe Muhammadi ﷺ): “Chisimu une nguntetela wanganyammwe ni malowe (ga Allah).” Nambo asiiwa nganawa apikene m’bilango, (namuno) achiteteledwaga
21|46|Nambo kalikatite kaakwaye kambungo kaipotesi ya Ambuje wenu, chisimu chene mpaka ajile: “Ipotesi yetuwe! Chisimu uwwe twaliji waalitenda lupuso.”
21|47|Ni tuchiwika masikelo gachilungamiko pa lisiku lya Kiyama, basi mundu jwalijose ngasatendedwa lupuso pachilichose, natamuno (chinducho) chichiwe chausito wati mpela lupele lwa mbumbi (tanaposi), tuchiika nacho; soni Uwwe tukwanila kuwa Akuwalanjila
21|48|Soni chisimu chene Uwwe twampele Musa ni Haruna (Chitabu), chakulekanganya (chilikati cha yakuona ni yaunami, chachaliji) soni lumuli ni chikumbusyo kwa wandu wawoga (wakun’jogopa Allah)
21|49|Awala waakun’jogopa M’mbuje gwao mwangali kum’bona, soni wanyao Kiyama akasajijogopaga
21|50|Sano aji (Qur’an) ni chikumbusyo chaupile chatuchitulwisye; ana jenumanja chalakwechi ni nkuchikana
21|51|Soni chisimu chene Uwwe twampele Ibrahima chongoko chakwe kala (kuuchanda), nitwaliji nkummanya chenene
21|52|Pandema jawawechete kwa babagwe ni wandu wakwe kuti: “Ana niyapi ayi isanamu yankuwa jenumanja nchijendelechelaga kuigalagatila?”
21|53|Wanganyao watite: “Twasimene achatati wetu achiigalagatilaga.”
21|54|Jwalakwe jwatite: “Chisimu chene jenumanja ni achatati wenu m’bele mukusokonechela kwakuonechela.”
21|55|Wanganyao watite: “Ana ntuwichilile niyakuona kapena n’di mwa akutenda chanache?”
21|56|Jwalakwe jwatite: “(Ngwamba), nambo m’mbuje gwenu ni M’mbuje jwa kumawunde ni petaka Ajula juwaigumbile yalakweyo, soni une payalakweyo ndili mwa akutendela umboni.”
21|57|“Soni ngunnumbila Allah! Chisimu une chindende malindi (gakuijonanga) isanamu yenu panyuma pagalauka ni kulosya migongo jenu (kwaulaga kwakuja kwenu).”
21|58|Basi ni waitesile (isanamu ila) kuwa ipande-ipande ni kusigasya chachikulungwa chakwe, kuti wanganyao awujile ku chalakwecho
21|59|Wanganyao watite: “Ana nduni jwatesile yalakweyi ku milungu jetu? Chisimu jwalakwejo juwele mwa akutenda lupuso kusyene.”
21|60|(Wane) watite: “Tumpikene nchanda jwinejwakwe juli nkwapakana wanganyao, jukuwilanjikwa Ibrahima.”
21|61|Wanganyao watite: “Ikani najo pameso pa wandu kuti atendele umboni.”
21|62|Wanganyao watite: “Ana ni mmwe wantesile yalakweyi ku milungu jetu, E mmwe Ibrahima?”
21|63|Jwalakwe jwatite: “(Ngawa une), nambo aju jwankulungwa jwaoju ni jwatesile yalakweyi, basi mwawusyani wanganyawa nawaga wakuwechetaga.”
21|64|Basi wagalauchilene achimisyene niwatite: “Chisimu wanganyammwe ni wan’di walupuso (pangajigosa milunguji).”
21|65|Kaneko wajinamisye mitwe jao (nikuujila kunganisyo syao syachijinga) ni watite: “Chisimu chene mmwe nkumanyilila yanti wanganyawa nganawa awechete (uli kututenda chipongwe chanti iyyo)?”
21|66|Jwalakwe jwatite: “Ana ni nkuigalagatila ichindu yangawa nkunkamuchisya chilichose kunneka Allah, soni yangawa nkumpa ilagasyo?”
21|67|“Kunyosyeka ni kwenu pamo ni ayila yankuigalagatila kunneka Allah, ana wangali lunda?”
21|68|Wanganyao watite: “Munchomani moto, ni nkulupusye milungu jenu, naga jenumanja nkusaka kutenda (chitendo basi tendani yele).”
21|69|Uwwe twatite: “E mmwe amoto! Um’be wakusisima ni wantendele kwa Ibrahima.”
21|70|Ni wansosele jwalakwe yakusakala, nambo Uwwe twatesile wanganyao kuwa wakwasika kusyene
21|71|Ni twan’jokwele jwalakwe ni Lutwi (ni kwapeleka) ku chilambo achila (cha Shami) chatwachipele upile ligongo lya iwumbe (yakutama mwalakwemo)
21|72|Ni twampele jwalakwe Isihaka, ni ntuka wakonjechesya (chachili chisukulu chakwe) Yaakuubu, soni wosope wene twatesile kuwa wambone
21|73|Ni twatesile kuwa achinnongola, wawaliji nkwajongola (wandu) ni ulamusi Wetu, ni twajuwulile wanganyao yakupanganya yambone, ni kwimika Swala mwakolosya, ni kutola Zaka, nambo soni waliji nkutugalagatila Uwwe pe
21|74|Nambo soni Lutwi twampele lunda lwakusokoka kwisa soni umanyilisi, nitwan’jokwele ku Musi wawaliji nkutenda yausakwa, chisimu wanganyao waliji wandu wakusakala, wakunyosya
21|75|Nitwan’jinjisye jwalakwe mu ukoto Wetu, chisimu jwalakwe jwaliji muwandu wambone
21|76|Soni (munkumbuchilani) Nuhu, ndema ja jwawilasile kalakala (pakutuwenda), basi Uwwe ni twan’jitiche, soni ni twan’jokwele jwalakwe ni wapewasa wakwe ku taabu jekulungwa
21|77|Ni twanchenjele kuwandu wawaliji nkukanila ma Aya Getu, chisimu wanganyao waliji wandu wakusakala. Basi ni twamisisye wosope wene
21|78|Soni (munkumbuchilani) Daudi ni Sulaimana, pandema jawaliji nkwilanya magambo ga n’gunda. Ndema jasyalilemo chilo mbusi sya wandu wane. Sano Uwwe nitwaliji Mboni pachiilanyo chaocho
21|79|Ni twantesile Sulaimana kuwa jwagamanya chenene (magambogo kajilanye kakwe kwapunda babagwe), sano jwalijose mwa wanganyao twampele chiilanyo chambone ni umanyilisi. Ni twagajepepesye matumbi ni ijuni kuti iweje inankunswejesya (Allah) pamo ni Daudi, ni twalijitu Uwwe Akutenda (yosope yeneyi)
21|80|Ni twan’jiganyisye (Daudi) kapanganye ka iwaalo yachisyano (yapangondo) ligongo lya jenumanja, kuti iwe inankun’gosa pa kumenyana kwenu, ana jenumanja n’di wakutogolela
21|81|Sano nombe najo Sulaimana twan’jepepachisye mbungo jachimbunga, jajaliji nkwenda kwa ulamusi wakwe kuja kuchilambo chatwachipele upile (chilambo cha Shami), nitwalijitu Uwwe pachindu chilichose Wachimanya chenene
21|82|Nambo soni m’mashetani mwaliji mwana wawaliji nkuntiwilila (Sulaimanajo m’mbwani kuja kunsosela ngalekale), ni waliji nkupanganya soni masengo gane gangawaga gele (mpela yakutawatawa). Ni twaliji Uwwe tuli nkwalonda wanganyao
21|83|Soni (munkumbuchilani) Ayyubu, ndema jajwawilasile Ambujegwe (pakwawenda) kuti: “Chisimu une gangwayiye masausyo, sano Mmwe ni Wachanasa channope kwapunda wachanasa wosope.”
21|84|Basi ni twan’jitiche, ni twantyochesye masausyo gajwaliji nago, ni twampele wapewasa wakwe, ni konjechesya soni pawanganyao wane wanti mpela wawowo, (twantendele yosope yeneyi kuwa) ukoto wakuumila Kukwetu, ni (kuti chiwe) chikumbusyo kwa akutenda ibada
21|85|Soni (munkumbuchilani) Ismaila, Idrisa ni Dhul-Kifli (Yesaya), wosope wenewa waliji mwa akupilila
21|86|Soni twajinjisye mu ukoto Wetu, chisimu wanganyao waliji mu wandu wambone
21|87|Soni (munkumbuchilani) Dhun-Nun (Yunusu), ndema jajwauwigwisye ulendo juli jugasabiche, basi ni jwaganichisyaga yanti Uwwe ngatumpa ipotesi iliyose, ni jwagumisile m’chipi (cha m’matumbo mwasomba jajammisile) juchitiji: “Pangali nnungu jwine (jwakuwajilwa kun’galagatila) ikaweje Mmwe, kuswejela ni Kwenu. Chisimu une mbele mwa akulitenda lupuso.”
21|88|Basi ni twan’jitiche, ni twan’jokwele kumadandausi, soni iyyoyopeyo ni yatukasatiji pakwajokola wakulupilila
21|89|Soni (munkumbuchilani) Zakariya, ndema jajwawilasile Ambujegwe (pakwawenda) kuti: “Ambuje wangu! Ngasimuneka jikape (jwangali mwanache), soni Mmwe ni Wambone nnope kwapunda wawinjila wosope.”
21|90|Basi ni twan’jitiche, ni twampele Yahaya, ni twankolochesye soni wankwakwe (kuti awisikale). Chisimu wanganyao waliji wachitema pakutenda yambone, soni waliji nkutuwenda mwakusachilila umbone nambo soni mwawoga, ni waliji soni wakulinandiya Kukwetu
21|91|Soni (munkumbuchilani Maryam) ajula jwawaugosile utukani wakwe, ni twapepelele mwa jwalakwe (umi) kuumila kwa Nsimu Wetu (Jibulilu ni kupagwa Isa jwangali babagwe), ni twantesile jwalakwe ni mwanagwe kuwa chilosyo kwa iwumbe yosope
21|92|Chisimu awu nkutula wenu (wa Usilamu), ni nkutula umpepe, soni Une ni M’mbuje gwenu, basi mungalagatilani Une (Jikape)
21|93|Ni watindene wanganyao (wandu wakwakuya achimitume) yakwayana ni dini jao (ni kuwa mikutula-mikutula). Wosope weneo Kukwetu tachiujila
21|94|Sano jwachatende itendo yambone kutendaga juli jwakulupilila, nikuti masengo gakwego ngasigakanidwa, soni chisimu Uwwe tukunnembela jwalakwe (masengo gakwego m’chitabu mwakwe)
21|95|Soni ikanyisyidwe ku (wandu wa) musi uliose watwaujonasile kuti wanganyao nganawa awujiile (ku duniya Kiyama nkanijiyiche)
21|96|Kwikanila ndema jatachiugulidwa Yaajuju ni Maajuju, soni wanganyao tachiwa ali nkutuluka mwakangamala pachikwesya chilichose (wakukuwatanganya)
21|97|Ni chichiwandichila chilanga chakuona (Kiyama), basi pajele ndemajo ichiwa yanti meso ga awala wawakanile gachikolondoka aku achitiji: “Ipotesi yetuwe! Chisimu uwwe twaliji nkuikwanjila yalakweyi, nambo soni twaliji waalitenda lupuso.”
21|98|Chisimu wanganyammwe ni ayila yankuigalagatila kunneka Allah tinchiwa sasu sya ku Jahannama, wanganyammwe jalakwejo tinchijijinjila
21|99|Ingawe yalakwe (isanamuyo) kuti ili milungu (jisyesyene) nga nganiyija kuwujinjila (Motowo), soni wosope wene (isanamu ni akuigalagatila wakwe) takawe wandamo mwalakwemo
21|100|Tachikola wanganyao mwalakwemo koloma, soni wanganyao mwalakwemo ngasajaga kupikana (tachiwa asiiwa)
21|101|Chisimu awala wawalongolele umbone ku wanganyao wakuumila Kukwetu (mpela Isa, Maryam ni Uzair), wanyao tachitalichisyidwa ni walakweo (Moto)
21|102|Ngaja kupikana kulilima kwakwe kwalwapasipasi (kwa Motowo), soni wanyao takawe wandamo mu ichindu yajisachile mitima jao
21|103|Ngasichadandaulikasya wanganyao chogoyo chekulungwa (cha lisiku lya Kiyama), ni tachachingamila Achimalaika (achasalilaga kuti): “Ali ni lisiku lyenu alila lyamwaliji nkupedwa chilanga (chakwika kwakwe).”
21|104|Lisiku lyatuchiwiliga liwunde chisawu yaikasatiji kawilije ikalakala ilembo, mpela yatwatite katande gumba kwandanda tuchikuwilisya soni. (Chalakwechi ni) chilanga chachili Petuwe. Chisimu Uwwe tuwele wakutenda (yalakweyo)
21|105|Soni chisimu Uwwe twalembile mu Zabur panyuma pakulemba mu Chikumbusyo (Al-Lauh Al-Mahfuz) yanti litaka tachilitawalila achikapolo Wangu wambone
21|106|Chisimu mu aji (Qur’an) mwana utenga wakupikanika kwawandu wagalagatila (Allah)
21|107|Ni nganituntumisya mmwe (Muhammadi ﷺ) ikaweje kuwa ukoto ku iwumbe yosope
21|108|Jilani (mmwe Muhammadi ﷺ): “Chisimu ikujuwulidwa kukwangu yanti nnungu jwenu (jwakuwajilwa kun’galagatila) ni Nnungu Jumo. Ana jenumanja chim’be wakulipeleka (pakuwa Asilamu wakun’galagatila Jwele pejo)?”
21|109|Sano naga akugalauka (kuleka Usilamu), basi jilani: “Nannaawiile m’myala pakulungusya utenga mwakulandana (mwangali lusagu), soni ngangumanyilila kuti yankupedwa chilangayo (ipotesi kapena Kiyama) ili dusi kapena kwanaula.”
21|110|“Chisimu Jwalakwe (Allah) jukumanyilila malowe gakunyanyika, ni jukumanyilila soni yankusisa.”
21|111|“Soni ngangumanyilila, mwine kwele (kunchelewachisya ipotesiko) kuwele mayeso gakun’dinga wanganyammwe, ni kusengwa kwandema jannono.”
21|112|(Muhammadi ﷺ) jwatite: “Ambuje wangu! Jilanyani mwakuonaonape, soni M’mbuje gwetu ni (Allah) Jwaukoto wejinji, (soni Jwalakwe ni) Nkuwendedwa chikamuchisyo pa yankusimbayo.”
22|1|E jenumanja wandu! Mun’jogopani M’mbuje gwenu, chisimu chisikinya cha Kiyama chiwele chindu chekulungwa kusyene
22|2|Lisiku lyatinchijiona wanganyammwe (Kiyamajo), tachiliwalila nkonjesya jwalijose chawaliji nkuchijonjesya, soni jwalijose juwakwete nsigo tachijasanga nsigo wakwe, ni tinchaona wandu nti chisawu wakolelwe, kutendaga wanganyao nganawa wakolelwe, nambo kuti ipotesi ya Allah ni yaili yaukali (yayatendekasyisye yalakweyo)
22|3|Soni chilikati cha wandu pana waakukanganaga pa ya Allah mwangali umanyilisi, ni akunkuyaga shetani jwalijose jwachibuli nnope
22|4|Ilembedwe pa jwalakwe (shetanijo) yanti jwatantende jwalakwejo kuwa nsyowe, basi chisimu jwalakwejo chansochelesye, ni kunnongolela kuilagasyo ya Moto Wakulapuka
22|5|E jenumanja wandu! Naga n’di wakaika pa yakwimuka m’malembe, basi chisimu Uwwe twan’gumbile (pandanda) kuumila mwitaka, kaneko (tukun’gumbaga) kuumila mu lindondwa (lya ulume ni ukongwe), kaneko (ni likusyukaga) chipande chamyasi, kaneko (ni chikusyukaga) chipande channou chegumbiche (kuwa mwanache jwankwane iwalo) kapena changagumbika (mbundumuko), kuti tuntagulile jenumanja (ya ukombosi Wetu wakutenda chilichose chatukusaka). Ni tukasantamikaga m’chiwelechelo jwatunsachile (kuti atamilichiche) kwikanila ndema jekolanjidwe (jakupagwila), kaneko ni tukasankoposyaga jenumanja n’di makandi, kaneko (ni tukunkusyaaga) kuti nkuwiche komangala kwenu. Sano wane mwa jenumanja pana waakuwaga (nkanakule), soni wane mwajenumanja pana waakuwuchisyidwa kuumi wakusakala (wauchekulu wannope) mwanti ngaakumanyililaga chilichose panyuma pa umanyilisi (wawakwete). Soni nkasalionaga litaka lili litalele, nambo pati tutulwisye palyalakwelyo mesi (gawula) likasatenganyika ni kutulumbala soni ni likasamesyaga ntundu uliose (wammela) wakusalala
22|6|Yalakwe (yaisalidweyo ikutendekwaga) ligongo lyanti Allah ni jwali Jwakuonaonape, soni kuti Jwalakwe ni jwaakwimusyaga wawe, nambo soni kuti Jwalakwe pa chindu chilichose juwele Jwakombola
22|7|Ni (kuwa umboni wakuti) chisimu Kiyama jichiyika mwangali kaichila pa jalakwejo, ni kuti chisimu Allah tachajimusya wali m’malembe
22|8|Soni chilikati cha wandu pana jwaakukanganaga pa ya Allah mwangali umanyilisi, namuno chongoko, namuno soni chitabu chakupeleka lilanguka (kuumila kwa Allah)
22|9|Juchipombotasyaga lukosi lwakwe (pakanila yakuona mwakulikwesya) kuti jusochelesye (wandu) kwitala lya Allah. Jukwete kupata jwalakwejo paduniya kwaluka, sano lisiku lya Kiyama chitukampe kupasya ilagasyo ya Moto wakutinisya
22|10|(Chijukasalilidwe yanti): Yalakweyi ni ligongo lya ayila yagalongwesye makono genu, nambo soni kuti Allah nganawa jwakwatenda lupuso ata panandi achikapolo (Wakwe)
22|11|Soni chilikati cha wandu pana jwaakun’galagatilaga Allah chanchisegambali (mwakayichila), basi naga yimpatile yambone, jukasatulalila nayo (ni kuwa mpela nsilamu nsyesyene), nambo naga gampatile masausyo, jukasagalauka ni ngope jakwe (jukasaujilaga ku ukafili wakwe), jupelelwe duniya ni Akhera, kwalakweko ni kupelelwa kwakuonechela
22|12|Jukasawawendaga, mmalo mwa Allah, awala wangawa nkumpa masausyo (naga nganiwagalagatila), nambo soni wangawa nkumpa ikamuchisyo (naga wagalagatile), kwalakweko ni kupotela kwakutalikangana nnope (ni yakuona)
22|13|Jukasawawendaga awala wagali masausyo gao gakuwandichila nnope kulekangana ni ikamuchisyo yao, kaje kusakala nnope kaligoselo kakwe, soni kaje kusakala nnope nsyowe jwakwe
22|14|Chisimu Allah tachajinjisya awala waakulupilile ni kutendaga yambone, ku Matimbe ga ku Mbepo gasikujilima sulo cha pasi pakwe. Chisimu Allah akasatendaga yaakusaka
22|15|Jwalijose jwaakuwa nkuganichisya yanti Allah nganawa ankamuchisye (Muhammadi ﷺ) paduniya ni ku Akhera, basi akoleche lukonji kunsakasa kaneko ni alitawilile, ni alole kuti ana chitagu chakwecho chichityosye yaikumpikasya ntimayo (ana kuliulaga kwakweko chikutendekasye kuti Usilamu ukajenela)
22|16|Soni iyyoyopeyo tujitulwisye (Qur’an) kuwa ma Aya gakupikanika, soni chisimu Allah akun’jongolaga jwansachile
22|17|Chisimu awala wakulupilile (mwa Allah ni Ntume Jwakwe Muhammadi ﷺ) ni wali mu Chiyuda, Asabayi ni Akilisito, kwisa soni Amajuusi ni awala waawanganyisye (Allah ni isanamu), chisimu Allah tachijilanya chilikati chao lisiku lya Kiyama. Chisimu Allah pachindu chilichose awele Mboni
22|18|Ana ngankuiona yanti chisimu Allah ikunsujudilaga Jwalakwe yosope yaili kumawunde ni yaili petaka, lyuwa, mwesi, ndondwa, matumbi, itela, inyama kwisa soni wandu wajinji? Nambo soni wajinji (wane mwa wanduo) ilagasyo isimichiche pa wanganyao. Sano jwatite Allah an’jigasye nchesela, basi ngawa nkukola jwakunchimbichisya. Chisimu Allah akasatendaga yaakusaka
22|19|Awa ni akukangana wawili (wakulupilila ni wakanila), akanganile pa ya M’mbuje gwao, sano awala waakanile, chachikatilidwa nguwo sya Moto (ni kuwechedwa), pachanya pa mitwe jao pachipungulilidwa mesi gamasemule kusyene
22|20|Ni gele (mesigo), ichinyelenyenduka yaili m’matumbo mwao kwisa soni mapende
22|21|Soni takakole wanganyao nyundo syachisyano (syakwakasila)
22|22|Ndawi ni katema katakasacheje kuti akopoche mwalakwemo ligongo lya kulagasika nnope takawuchisyeje mmomo, soni (takasalileje kuti): “Pasyani ilagasyo yakutinisya.”
22|23|Chisimu Allah tachajinjisya awala waakulupilile ni kutendaga yambone, ku Matimbe ga ku Mbepo gasikujilima sulo cha pasi pakwe. Takawechedweje kwalakweko makosa gagolodi ni gangalekale syakumelemenda nnope, soni yakuwala yao kwalakweko tiyikawe ya silika
22|24|Soni wanganyao ajongoleledwe (paduniya pano) ku malowe gambone, soni ajongoleledwe kwitala (lya Usilamu) lya (Allah) Jwakulapilidwa kusyesyene
22|25|Chisimu awala waakanile ni kuwaga ali nkwasiwilila (wandu) kwitala lya Allah, ni (kwasiwilikanganyaga soni kuti akajinjila mu) Nsikiti Wakuchimbichika (wa ku Maaka), awula watuutesile kuwa wa wandu wosope (pakutendelamo ibada ya Hija ni Umra) mwakulandana, kutandila akutama mwalakwemo ni achalendo wakwe, (basi wanganyao tuchapa ilagasyo yakupoteka kusyene). Sano jwalijose jwatasache kutenda yangalumbana mwalakwemo mwalupuso, chitumpe kupasya ilagasyo yakupoteka nnope
22|26|Soni (kumbuchilani) katema katwannanjile Ibrahima malo ga (kutawa) Nyumba (jakuchimbichika ja Likaaba), (ni kuntenda kuti): “Nkasimumwanganya Une ni chilichose, soni jiswejesyani Nyumba Jangu kwaswejechesya akujisyungula, ni akwiima, akwiinama kwisa soni akusujudu (pa kuswali).”
22|27|“Soni jenesyani ku wandu ya Hija. Tam’bichilile wakwenda wapasi ni (wakwela) pa ngamiya jilijose jaganda (ligongo lya matabu gaulendo), taiche kuumila kwitala lililyose lyakunaula.”
22|28|“Kuti ajise kulola yakwakamuchisya yao, ni kulikolanga Lina lya Allah m’mowa gakumanyika, pa yawapele wanganyao mu inyama yakulanga, basi lyagani jine mujalakwe (nyamajo), nikwalisya soni wayakanganiche waali wakulaga.”
22|29|“Kaneko aliswejesye ku usakwa wao (pakuwula nguwo sya Ihram ni kumyola umbo, kulengula ngose, kupakala mauta gakununjila ni ine), ni kwanilisya nasili syao, nikujisyungula Nyumba jakalakala (Likaaba).”
22|30|Yalakweyo (ni ibada ya Hija yakuwajilwa wandu kuntendela Allah), sano jwataichimbichisye ichindu yakuchimbichika ya Allah, basi (kutenda) yalakweyo tiiwe yambone kukwakwe pameso pa M’mbujegwe. Ni iwele halaal kukwenu (kulya) ilango, ikaweje yaikusoomedwa kukwenu (mu Qur’an kuti yaharaam). Basi uwambalani usakwa (wagalagatila) isanamu, soni gawambalani malowe gaunami
22|31|Pakupendechela kwa Allah (pakun’galagatila Jwele pejo), mwangali kum’bwanganya Jwalakwe (ni isanamu). Sano jwaakum’bwanganya Allah (ni isanamu), basi akuwa nti chisawu apatwiche kwinani ni inkwakwile ijuni, kapena mbungo jijile kumponya kumalo kwakutalika nnope
22|32|Yalakweyo (ni ibada ya Hija yakuwajilwa wandu kuntendela Allah), sano jwataichimbichisye imanyilo ya (dini ja) Allah (mpela kuijimbasya inyama yakupeleka mbepesi ku Nyumba jakuchimbichika ja Likaaba), basi yalakweyo tiilosye woga (wakun’jogopa Allah) wauli m’mitima
22|33|Nkwete wanganyammwe mu yalakwe (inyama yambepesiyo) ikamuchisyo (mpela kuikwela, kuitwika misigo nikuikama nkaka), mpaka pa ndema jekolanjidwe (ja kuisikitila), kaneko malo gakwe gakuisikitila ni ku Nyumba jakalakala (ku Maaka)
22|34|Soni nkutula uliose twauwichile malo gakusikitila inyama ya mbepesi, kuti alikolanjeje Lina lya Allah pa yawapele wanganyao mu inyama yakulanga. Basi nnungu jwenu ni Nnungu Jumpepe, basi Kukwakwe lipelekani (pakuwa Asilamu), soni mwapani abali jakusengwasya wakunda malamusi mwakulinandiya
22|35|Awala waakutiji naga Allah achikolanjidwaga mitima jao jikasan’gumbalaga woga, soni akasawaga wakupilila pa yayapatile, ni akasawaga soni wakwimika Swala mwakolosya, nambo soni mu ichindu yatwapele akasatolaga
22|36|Sano ngamiya (syasikupelechedwa ku Nyumba jakuchimbichika ja Likaaba kuwa mbepesi), tusitesile kukwenu kuwa mu imanyilo ya (Dini ja) Allah, nkwete wanganyammwe mu syalakwesyo yambone (yejinji). Basi likolangani Lina lya Allah pa syalakwesyo ndema jasikwima m’misela (pa kusisikita), sano pati sigwile chamumbalati mwakwe (panyuma pakusisikita), basi lyagani mu syalakwesyo, ni kun’diisya nkwikutila (jwangaawendawenda wandu), ni nkuwendawenda jwakwe. Iyyoyopeyo tusijepepesye kukwenu syalakwesyo kuti m’be wakutogolela
22|37|Nganijiwa jim’biiche Allah minou jakwe namuno myasi jakwe, nambo woga wakuumila kukwenu ni waukasaum’bikaga Jwalakwe. Iyyoyopeyo ayijepepesye yalakwe (inyamayo) kukwenu kuti munkusyeje Allah ligongo lya kun’jongola kwenu, soni mwapani abali jakusengwasya wakolosya (masengo)
22|38|Chisimu Allah akasawachenjela awala waakulupilile. Chisimu Allah wangannonyela jwalijose jwachinyengo nnope, jwakanila kusyene (ukoto wa Allah)
22|39|Apedwile lusa (lwakuputa ngondo) awala waakuwa nkuputwa ngondo; ligongo lyanti wanganyao atendedwe lupuso, soni chisimu Allah pa yakwakamuchisya wanganyao juwele Jwakombola kusyene
22|40|Awala wakoposyedwe nsimangwao mwangali chilungamiko ni ikaweje ligongo lyanti wanganyao akutiji: “M’mbuje gwetu ni Allah.” Soni kungawaga Allah kwatuta wandu (amagongo) kupitila mwa wandu wane (mpela asilikali), gakagumulidwe masunagogi, yalichi, nyumba sine syakutendelamo ibada kwisa soni misikiti jalikolanjidwamo Lina lya Allah mwa winji, soni chisimu Allah chankamuchisye kusyene mundu jwaakunkamuchisya Jwalakwe (paajikamuchisya Dini Jakwe), chisimu Allah ni Jwakulimbangana nnope, Jwamachili gakupunda
22|41|Awala wati naga tuli twapele machili pachilambo (gakwakombolela amagongo wao), akwimikaga Swala mwakolosya ni kutolaga Zaka, ni kuchisyaga yambone, ni kanyaga yakusakala, sano kwa Allah ni kujili mbesi ja ichindu (yosope)
22|42|Sano naga akunkanila mmwe (Muhammadi ﷺ), basi (nganiiwa yachilendo) chisimu wakaaniile paujo pao wandu wa Nuhu, achina Adi ni achina Samuda
22|43|Kwisa soni wandu wa Ibrahima ni wandu wa Lutwi
22|44|Ni kwisa soni achimisyene Madiyana, nombe najo Musa jwakaaniidwe. Basi nalechelele achimakafili, kaneko ni nakwembekenye (ni ilagasyo). Nambi kwaliji uli kasilika Kwangu (ngati najonasile wosope)
22|45|Ana jilingwajilingwa mwa misi jatwajijonasile jili jalupuso, basi mapupa gakwe gali gagwilile pa misakasa jakwe? Nambo soni (ilingwailingwa) isima yayalechedwe kwisa soni makome geliye mwa kunyang’amasya
22|46|Ana wanganyao ngakwendajenda pa chilambo kuti jipatikane kukwao mitima jaganichisya mwalunda, kapena mawiwi gakupikanila? Basi chisimu chene meso ngagakasatatala (kwakonanga Dini) nambo mitima jajili mu idali ni jajikasatatala (kwakonanga Dini)
22|47|Ni akunkulumisya kuti m’biche nayo ilagasyo, nambotu Allah nganawa akasile chilanga Chakwe (chawachiwisile chanti ilagasyo yakandapala ichiwa ku Akhera). Soni chisimu lisiku limpepe kwa Ambuje wenu lili chisawu yaka yakwana sausande muyankuti kawalanjile wanganyammwe
22|48|Ana soni jilingwajilingwa mwa misi janajilechelele kutendaga jili jalupuso, kaneko ni najikwembekenye (ni ilagasyo)? Soni Kukwangu ni kwakuujila
22|49|Jilani (mmwe Muhammadi ﷺ): “E jenumanja wandu! Chisimu une kukwenu ni nkutetela jwakuonechela.”
22|50|“Basi awala waakulupilile ni kutendaga yambone, akwete kupata wanganyao chikululuko kwisa soni lisiki lyakuchimbichika (lya ku Mbepo).”
22|51|“Sano awala waakulimbichila kulimbana ni ma Aya Getu aku ali nkulepelekasya (wandu kunkuya Muhammadi ﷺ), wanganyao niwandu wa ku Moto Waukali.”
22|52|Soni nganitutumisyeje paujo penu (mmwe Muhammadi ﷺ) ntenga jwalijose namuno ntume, ni ikaweje kuti juchisoomaga, shetani waponyaga (malowe gaunami) mu kusooma kwakweko, basi Allah ni wafutaga yawaponyaga shetaniyo, kaneka Allah ni wagalimbanganyaga ma Aya Gakwe, sano Allah ni Jwakumanyilila nnope, Jwalunda lwakusokoka
22|53|(Ayi yatendekwaga) kuti ayitende yawaponyaga shetani kuwa mayeso kwa awala wamuli m’mitima mwao mwana ulwele (wa ukafili ni unakunaku) ni wajijumwile mitima jao (pangakunda yakuona), soni wandu walupuso ali mu ukangani wakutalikangana (ni yakuona)
22|54|Soni kuti amanyilile awala wapedwile umanyilisi kuti chisimu jele (Qur’aniji) jakuona jakuumila kwa Ambuje wenu, basi ni ajikulupilile jalakwejo ni kuti soni mitima jao jilinandiye pakujikunda jalakwe, soni chisimu Allah ni Nkwajongolela awala waakulupilile kwitala lyagoloka
22|55|Soni awala waakanile ngaleka kuwa nchikaiko chakujikaichila jele (Qur’anijo) mpakana chijaichilile ndawi (jao jakuwila) mwachisupuchisya, kapena kwaichilila ilagasyo ya lisiku lyangali chilo (lisiku lya Kiyama)
22|56|Uchimwene lyele lisikulyo uchiwa wa Allah pe, Jwalakwe tachijilanya chilikati chao. Basi awala wawakulupilile ni kutendaga yambone, takawe m’Matimbe Gachindimba (ku Mbepo)
22|57|Sano awala wakufuulu ni kaanila ma Aya Getu, basi wanganyao akwete kupata ilagasyo yakwalusya
22|58|Sano awala wawasamile petala lya Allah, kaneko ni kuulajidwa kapena kuwa, chisimu Allah tachapa lisiki lyambone, soni chisimu Allah ni jwaali Jwambone nnope mwa akupeleka lisiki
22|59|Chisimu wanganyao tachajinjisya pakwinjila patachipanonyela (ku Mbepo). Soni chisimu Allah ni Jwakumanyilila kusyesyene, Jwakutulala nnope ntima
22|60|Yalakweyo ili iyyo. Sano juchauchisye ni ipotesi yakulandana ni ayila yajwapedwile jwalakwe kaneko ni kutendeledwa uwwanga, chisimu Allah tankamuchisye. Chisimu Allah ni Nkusiimaasya (ilemwa), Jwakuluka kusyene
22|61|Yalakweyo ni ligongo lyanti Allah akwinjisyaga chilo m’muusi (ni kuleupa muusi kwipipa chilo mpela ndawi jachitukuta), ni akwinjisyaga soni muusi nchilo (ni kuleupa chilo kwipipa muusi mpela ndawi jakusisima), soni ligongo lyanti Allah ni Jwakupikanichisya, Jwakulolechesya
22|62|Yalakweyo ni ligongo lyanti Allah ni jwali Jwakuona, soni kuti ayila yaakuiwendaga yangawaga Jwalakwe ni yaili yaukoleko, soni kuti Allah ni jwali Jwapenani kusyene, Jwankulungwa kwannope
22|63|Ana ngankuiona yanti Allah akutulusyaga kuumila kwinani mesi (gawula), basi litaka ni likasasyuka kuwa lyakubiliwitala? Chisimu Allah ni Jwakumanyilila yakunyilila nnope, Jwaasimanya abali syosope
22|64|Iwele Yakwe yosope yaili kumawunde ni yaili petaka. Soni chisimu Allah ni Jwakupata kwejinji, Jwakulapilidwa kusyesyene
22|65|Ana ngankuiona yanti Allah an’jepepachisye jenumanja yosope yaili petaka, kwisa soni yombo yaikwenda m’mbwani kwa ulamusi Wakwe? Ni akulichiinga liwunde kuti likagwila petaka ni ikaweje kwa lusa Lwakwe. Chisimu Allah ku wandu ni Mpole nnope, Jwachanasa channope
22|66|Soni Jwalakwe ni Ajula juwampele umi (waduniya), kaneka ni tampe chiwa, kaneko ni tachin’jimusya soni (m’malembe). Chisimu mundu juwele jwakanila kusyene
22|67|Nkutula uliose twauwichile litala lyakatende ka ibada lyaakuwa nkukuya wanganyao (mpela kusikita inyama masiku gatatu gakutama pa Mina ku Maaka ndema ja Hija), basi ni akakangana namwe pa ngani (jakusikita; pakuwecheta kuti: Inyama yaayiuleje Allah pakuwa chibudu ni yaili yakuwajilwa kulya kulekangana ni yansikite jenumanja). Soni wilanjilani kwa Ambuje wenu. Chisimu mmwejo (Muhammadi ﷺ) n’di pachongoko chagoloka
22|68|Sano naga akanganeje namwe, basi jilani: “Allah ni jwaakumanyilila chenene yankutenda wanganyammwe.”
22|69|“Allah tachijilanya chilikati chenu lisiku lya Kiyama pa ichindu yamwaliji wanganyammwe muyalakweyo nkutindana.”
22|70|Ana ngankuimanyilila yanti Allah jukuimanya yosope yaili kwinani ni pasi? Chisimu yalakweyo ili m’Chitabu (cha Al-Lauh-al-Mahfuz). Chisimu yalakweyo kwa Allah iwele yakwepepala kusyene
22|71|Ni akuwa wanganyao nkuigalagatila (inepe) yangawaga Allah, ayila yanganaituluchisya umboni (wakundisya kuigalagatila), soni yanganakola nayo umanyilisi, sano walupuso nganakola nkwakamuchisya
22|72|Soni ndema jakusoomedwa kukwao ma Aya Getu gakupikanika, tinkuone kungope kwa awala wakanile kunyalaisidwa (kwakanila), akusigalaga panandi kwatenda uwanga awala waakwaasoomela ma Aya Getu. Jilani: “Ana nantagulile yakusakala nnope kumpunda yalakweyo? Moto (wa Jahannama) waatawene nao Allah chilanga awala waakanile. Kaje kusakala nnope malo gakuujila gakwe!”
22|73|E jenumanja wandu! Chipelechedwe chilandanyo, basi chipikanilani. Chisimu awala wankwalumbanjilaga wangawaga Allah nganawa apakombwele gumba membe namuno ali atite asongangane pa jalakwejo. Soni naga membejo jili jaasombwele chindu nganawa achipokasisye kujalakwejo. Ali jwangali machili nkuwenda ni nkuwendedwa jwakwe
22|74|Ngananchimbichisya Allah ni uchimbichimbi Wakwe wakum’bajila. Chisimu Allah ni Jwakulimbangana nnope, Jwamachili gakupunda
22|75|Allah akasasagulaga mitenga kuumila mwa achimalaika ni mwa wandu. Chisimu Allah ni Jwakupikanichisya, Jwakulolechesya
22|76|Jukuimanya yaili paujo pao ni yapanyuma pao, soni kwa Allah pe nikwakuujila ichindu yosope
22|77|E jenumanja wankulupilile! Jinamani soni sujuduni ni mun’galagatileje M’mbuje gwenu, soni tendagani yambone kuti m’be wakupunda
22|78|Soni putani petala lya Allah ngondo jisyesyene. Jwalakwe ni jwansagwile wanganyammwe (kuwa nkutula wambone nnope), ni nganam’bichila wanganyammwe mu Dini yakusausya iliyose. (Jalakweji ni) Dini ja atati wenu Ibrahima. Jwalakwe (Allah) ni juwankolasile jenumanja ni lina lyakuti Asilamu, kuumila kalakose ni mu aji (Qur’an), kuti Ntenga (Muhammadi ﷺ) awe mboni pa jenumanja, nombe wanganyammwe m’be mboni pa wandu. Basi jimikagani Swala mwakolosya ni kutolaga Zaka, soni munkamulisyani Allah (pakola chikulupi mwa Jwalakwe, ni kun’jegama Jwelepejo). Jwalakwe ni M’mbuje gwenu. Kaje umbone nnope Ambuje wakwe! Soni kaje umbone nnope Akukamuchisya wakwe
23|1|Chisimu pamasile paapundile wakulupilila
23|2|Awala waakuwa wakutetewala pa Swala syao
23|3|Ni awala waakuwa nkuitundumalila yangali mate
23|4|Ni awala waakuwa nkutenda yakutola Zaka
23|5|Ni awala waakuwa nkuugosa utukani wao
23|6|Ikaweje (akuukamulichisya masengo) pa achiwammakwao kapena yagapatile makono gao gakun’dyo (mateka), basi chisimu wanganyao nganawa wagambidwa
23|7|Sano watasache yakuipunda yele, basi wanyao ni wakusumba mpika
23|8|Ni awala waakuwa nkusunga ichindu yaasunjisyidwe kwisa soni ilanga yao
23|9|Ni awala waakuwa nkusigosa Swala syao (pakusiswali chenene mundawi syakwe)
23|10|Wanganyao ni akutawala
23|11|Awala watakajitawale Mbepo ja Firdausi, wanyao mwalakwemo takawe wandamo
23|12|Soni chisimu Uwwe twan’gumbile mundu (Adam) kuumila mwilongo lyesaguche
23|13|Kaneko twantesile (mundu jwalijose kuwa jwagumbidwa ni) lindondwa (lya ulume ni ukongwe, lyalikuwichidwaga) pa malo pakutamilichika ni kusunjika chenene (mu chiwelechelo)
23|14|Kaneka ni tukasaligalausyaga lindondwalila kuwa chipande chamyasi, ni tukasachigalausyaga chipande chamyasichila kuwa chipande channou, ni tukasachigalausyaga chipande channouchila kuwa maupa, ni tukasagawechaga maupagala minou, kaneko ni tukasantendaga kuwa chiumbe chine (chaumi pakumpepelela nsimu). Basi atukwiche (pa uchimbichimbi ni upile) Allah, jwali Jwambone nnope mwa akugumba
23|15|Soni chisimu wanganyammwe panyuma payalakweyo tim’bwe
23|16|Soni chisimu wanganyammwe lisiku lya Kiyama tinchiukulidwa m’malembe
23|17|Soni chisimu Uwwe twagumbile pachanya penu matala nsano nagawili (mawunde), ni nganituwa Uwwe wanti ningaimanya iwumbe
23|18|Ni tutulwise kuumila kwinani mesi (gawula) mwachipiimo, basi ni tugatesile kuwa gakutamilichika mwitaka, soni chisimu Uwwe yagatyosya galakwego tuwele Wakombola
23|19|Basi ni galakwego twantendele wanganyammwe migunda ja mitende ni mizabibu, nkwete jenumanja mwalakwemo isogosi yejinji, soni mwa yalakweyo nkasalyaga
23|20|Ni (twantendele soni) chitela (chanzaituni) chachikasamelaga kuumila petumbi lya Sinai, chachikasajenjekaga mauta, ni kuwa soni mboga kwa akulya
23|21|Soni chisimu nkwete wanganyammwe mu ilango chichetelelo. Tukumpaga kumwa (nkaka) wauli m’matumbo mwakwe. Soni nkwete jenumanja muyalakweyo ikamuchisyo yaijinji, nambo soni ine muyalakweyo nkasalyaga
23|22|Nambo soni pa yalakweyo kwisa soni pa yombo nkasanyakulidwaga
23|23|Soni chisimu chene twantumisye Nuhu kuwandu wakwe ni jwatite: “E wandu wangu! Mun'galagatilani Allah, nganinkola nnungu jwine jwangawaga Jwalakwe. Ana ngankogopa (ipotesi Yakwe)?”
23|24|Basi achinkulungwa awala wawakanile mu wandu wakwe watite: “Nganijuwatu aju ikaweje mundu mpele jenumanja. Jukusaka kuliwika kuwa jwakuchimbichika ni jwambone nnope kumpunda jenumanja. Soni Allah angasache angatulwisye malaika. Nganituipikaneje uwwe ayi kwa achatatiwetu wandanda.”
23|25|“Nganijuwa jwalakweju ikaweje mundu jwamasoka, basi mun’jembecheyani kwikanila ndema (jakwe jakuwila).”
23|26|(Nuhu) jwatite: “Ambuje wangu! Munjenjelani ligongo lyakunganila.”
23|27|Basi ni twan’juwulile (malowe ganti): “Panganyani chombo (mwakuloleledwa) ni meso Getu soni mwachiiganyo Chetu. Sano patiliiche lilamusi Lyetu (lyakwajonanga) ni kuulika pachisisa (mesi gatutumule, chachiwe chilosyo kukwenu chakuwandichila chigumula), jinjisyani mwalakwe (m’chombomo) ntundu uliose (wainyama) iwili iwili (chelume ni chekongwe) kwisa soni liwasa lyenu – ikaweje jwalyannongolele lilowe mwa wanganyao (lyakuti tachijonasika nikuti ngakwela), soni ngasimumbechetekasya pa (kwajimila) awala walitesile lupuso (yakuleka kwaapa ipotesi), chisimu wanganyao ali wakumisyidwa.”
23|28|Sano patintamilichiche mmwejo nchombo ni wandu wan’di nao, basi jilani: “Lumbili losope lwene alapikwe Allah Ajula jwaatujokwele ku wandu walupuso.”
23|29|Soni (pakutuluka) jilani: “Ambuje! Munduluchisyani pamalo paupile, soni Mmwejo ni wan’di Wambone nnope mwa akutulusya.”
23|30|Chisimu muyalakweyi mwana ilosyo. Soni chisimu Uwwe tuli wakwalinga (wandu)
23|31|Kaneko twagumbile panyuma pao nkutula wine (achina Adi)
23|32|Basi ni twatumisye ku wanganyao ntenga (Hudu) jwakuumila mu wanyapeo (juwasalilaga kuti): “Mun'galagatilani Allah, nganinkola nnungu jwine jwangawaga Jwalakwe. Ana ngankogopa (ipotesi Yakwe)?”
23|33|Sano achinkulungwa mu wandu wakwe awala wawakufuulu ni kanila yakusimangana ni Akhera soni ni twasichilisye pa umi waduniya, watite: “Nganijuwa aju ikaweje mundu mpela jenumanja, jukulyaga mu ichindu yankuilyaga jenumanja, soni jukumwaga mu ichindu yankumwaga.”
23|34|“Soni chisimu naga nkwika mwakun’jitika mundu mpela jenumanja, chisimu wanganyammwe pa jele ndemajo tim’be wakwasika.”
23|35|“Ana akumpa chilanga chanti chisimu wanganyammwe patinchiwapo ni kusyuka litaka ni maupa, kuti chisimu jenumanja chinchikoposyedwa m’malembe?”
23|36|“Ili kwanaula, ili kwanaula yankupedwa chilangayo (nganiiwa itendekwe ata panandi).”
23|37|“Pangali (umi) wine ikaweje umi wetu waduniyapeuno, tukuwaga, nambo soni tukulamaga, soni nganituwa uwwe wanti ni kuukulidwa m’malembe.”
23|38|“Nganijuwa aju (jwaakuliwilanjila utumeju) ikaweje mundu jwansepele Allah unami, soni uwwe nganituwa tunkulupilile jwalakwe.”
23|39|(Hudu) jwatite: “Ambuje wangu! Munjenjelani ligongo lyakunganila.”
23|40|(Allah) jwatite: “Pangakawapa tawe wakuligamba.”
23|41|Basi ni wakwembekenye n’gumilo (waipotesi) mwakuonaonape, basi ni twatesile kuwa mpela iswani (yakujigalwa ni mesi), basi chonasiko chakunaula chaliji kwa wandu walupuso
23|42|Kaneko twagumbile panyuma pao mikutula jine
23|43|Pangali umati wampaka ujijanguye kapena kujichelewasya ndema jakwe (jakuwila)
23|44|Kaneko twatumisye achimitenga Wetu mwakuyana. Ndema ni katema kajwauwichililaga umati uliose ntenga jwakwe wankanilaga, ni twaakuyichisyaga wane panyuma pa wane (wa kuchonasiko), ni twatesile wanganyao kuwa ngani (sisyesyene syawandu wakala syakwajamuka nasyo wandu wasambano), basi chonasiko chakunaula chaliji kwa wandu wangakulupilila
23|45|Kaneko twantumisye Musa ni nkulugwe Haruna, pamo ni isimosimo Yetu kwisa soni umboni wakuonechela
23|46|Kwa Firiauna ni nduna syakwe, nambo wanganyao walikwesyisye ni waliji soni wandu wakulinyakula
23|47|Basi wanganyao watite: “Ana twakulupilile wandu wawili wanti mpela uwwewe, kutendaga wandu wao kukwetu ali achikapolo!”
23|48|Mwanti waakaaniile wanawawilio, basi ni waliji (akukanilao) mwa akonanjidwa
23|49|Soni chisimu Uwwe twampele Musa Chitabu kuti wanganyao ajongoche
23|50|Soni twantesile Mwanache jwa Maryam kwisa soni Mamagwe kuwa chisimosimo (chakulosya ukombosi Wetu, wakomboleka wakongwe kuweleka mwanache mwangali kusimana ni walume), ni twajuyiye wanawawilio pachikwesya chakutamilichika ni ntunjelele, chachakwete soni achitutumule (pa Baitul Muqaddas)
23|51|E jenumanja achimitenga! Lyagani yakulya yambone ni mpanganyeje ichindu yambone. Chisimu Une ichindu yankutenda mbele Jwaimanya chenene
23|52|Soni chisimu awu nkutula wenu (wa Usilamu) ni nkutula umpepe, soni Une ni Nam’mbuje gwenu, basi njogopani
23|53|Nambo (akwakuya achimitengao) wanupulanilene dini jao chilikati chao ni kuwa mikutulamikutula, likuga lililyose pachikulupi chalinacho akasachisengwelaga
23|54|Basi mwalekani wanganyao mu kusokonechela mwaomo, kwikanila ndema (jao jakuwila)
23|55|Ana akuganichisya yanti chipanje ni wanache yatukwapa mwawinji
23|56|Kuti tukwawilinganya pakwapa yambone? (Ngwamba, kweleko kwalechelesya pa duniya pano, kuti akaja kupata yambone iliyose ku Akhera), nambo kuti ngakulimanyilila
23|57|Chisimu awala waakuwa nkuligandasya ligongo lyakun’jogopa M’mbuje gwao
23|58|Ni awala waakuwa nkugakulupilila ma Aya ga M’mbuje gwao
23|59|Ni awala wangaakum’bwanganya M’mbuje gwao (ni isanamu)
23|60|Ni awala waakutolaga (Zaka ni sadaka syao), syaakupelekaga aku mitima jao jili ni woga (wanti itendo yaoyo mwine ipocheledwe kapena iyayi), ligongo lyanti wanganyao ali ni chikulupi chanti kwa M’mbuje gwao tachiujila (ni kuja kuwalanjidwa itendo yao)
23|61|Wanganyao ni waakutenda chitema pa ichindu yambone, soni wanganyao pa yalakweyo akuwa paujo (mpela kuswali ipindi kundanda kwandawi syakwe)
23|62|Soni ngatukunkanganikaga mundu (kutenda) ikaweje yampaka ayikombole, soni Kukwetu kwana Chitabu chakuwecheta yakuonaonape (Al-Lauh Al-Mahfuz), soni wanganyao ngasaja kutendedwa lupuso
23|63|Nambo mitima jao (achimakafilio) jili mupupulipupuli wa aji (Qur’an), soni akwete wanganyao itendo yangawaga yalakwe (yaisalidwe kwa wakulupilila) yatawe wanganyao ali nkuipanganya
23|64|Kwikanila ndema jatuchakwembekanya wakulipatila wao ni ilagasyo, jele ndemajo wanganyao tachigumila pakuwenda chikamuchisyo
23|65|(Tachisalilidwa yanti): “Ngasin’gumila pakuwenda chikamuchisyo lelo, chisimu wanganyammwe nganchenjeledwa Nowe.”
23|66|“Chisimu ma Aya Gangu galiji nkusoomedwa kukwenu, nambo mwaliji nkugalauchila ku indende yenu (pakugakanila galakwe).”
23|67|“Aku n’di nkulikwesya (ligongo lyanti wakutama pa Nsikiti Wakuchimbichika wa Maaka), n’di nkuwechetana chilo yangalumbana yaajigamba jalakwe (Qur’an).”
23|68|Ana nganalicheteleleje wanganyao lilowe (lya Allah lyalitulusyidwe kwa Muhammadi ﷺ jajili Qur’an), kapena yaichilile yanganiyaichilileje achatati wao wandanda
23|69|Kapena nganammanya ntenga jwao (ndamo syakwe syambone), basi wanganyao jwalakwe ni akunkana
23|70|Kapena akutiji: “Mwajwalakwe mwana masoka!” (Ngwamba), nambo kuti jwaichilile ni yakuona, soni wajinji mwa wanganyao yakuona akuichimaga.Sano ingawe kuti yakuona yakuyiye isako yao, nikuti gakajonasiche mawunde ni mataka kwisa soni yaili mwalakwemo, nambo kuti Uwwe twaichilile wanganyao ni chikumbusyo chao, sano wanganyao yachikumbusyo chaocho akunyosyela
23|71|Sano ingawe kuti yakuona yakuyiye isako yao, nikuti gakajonasiche mawunde ni mataka kwisa soni yaili mwalakwemo, nambo kuti Uwwe twaichilile wanganyao ni chikumbusyo chao, sano wanganyao yachikumbusyo chaocho akunyosyela
23|72|Kapena mmwe (Muhammadi ﷺ) nkwajuga wanganyao malipilo (ni ligongo lyakwe akujikana Diniji)? Nambotu malipilo ga Ambuje wenu ni gagali gambone nnope, soni Jwalakwe ni Jwambone nnope mwa akupeleka lisiki
23|73|Soni chisimu mmwe (Muhammadi ﷺ) nkwawilanjila wanganyao kwitala lyagoloka
23|74|Soni chisimu awala wangakukulupilila ya Akhera akusepuchila kwanaula kuleka litala (lyagolokalyo)
23|75|Soni namuno tungatendele chanasa ni kwatyochesya makungu gaali nago, angajendelechelepe mu kusumba mpika kwao ali pupulipupuli
23|76|Soni chisimu Uwwe twakwembekenye wanganyao ni ilagasyo, nambo nganalitulusya kwa Ambuje wao, nambo soni nganawenda mwakulinandiya
23|77|Kwikanila ndema jatuchaugulila nnango wana ilagasyo yaukali nnope, pajele ndemajo wanganyao tachiwa wakata tama
23|78|Soni Jwalakwe ni Ajula juwan’guumbiile kupikana, kulola ni mitima (jaganichisya). Nambo kutogolela kwenu kuwele kwannonope
23|79|Soni Jwalakwe ni Ajula jwan’jenesye petaka, soni Kukwakwe ni kutinchisonganganyisidwa
23|80|Soni Jwalakwe ni Ajula jwaakupelekaga umi ni chiwa, soni kuwele Kwakwe kutindana kwa chilo ni muusi, ana jenumanja wangali lunda
23|81|Nambo kuti wanganyao akuwechetaga muwawechetelaga (wandu) wandanda
23|82|Wanganyao akutiji: “Ana patuchiwapo ni kusyuka litaka ni maupaupape nambo yakuona uwwe tuchiukulidwa m’malembe?”
23|83|“Chisimu tuwele tuli nkupedwa chilanga uwwe ni achatatiwetu chakwamba yalakweyi kuumila kalakala, nganiiwa yalakweyi ikaweje adisiadisi syawandu wandanda.”
23|84|Jilani: “Ana litaka ni yaili mwalakwemo yacheni nam’baga jenumanja wakumanyililaga?”
23|85|(Pakwanga) tajile: “Ya Allah.” Jilani: “Ana ni ngankukumbuchila (kuti Jwalakwe jwana ukombosi wachilichose)?”
23|86|Jilani: “Ana ni nduni M’mbuje jwa mawunde nsano nagawili ni M’mbuje jwa Arishi Jekulungwa (Chindanda Chaulungu)?”
23|87|(Pakwanga) tajile: “Allah.” Jilani: “Ana ni ngankogopa (kuchigalagatila chinepe changawaga Jwalakwe)?”
23|88|Jilani: “Ana ni nduni jwamuli munkono Mwakwe mwana Umwenye wachilichose, soni Jwalakwe ni jwaakugosa (indu yosope) nambo pangali champaka chigosedwe pa ilagasyo Yakwe, nam’baga jenumanja wakumanyililaga?”
23|89|(Pakwanga) tajile: “Allah.” Jilani: “Nambi mkulojedwa chinauli?”
23|90|Nambo twaichilile ni yakuona, nambo soni chisimu wanganyao waunami
23|91|Allah nganalitendela mwanache jwalijose, soni pangali nnungu jwine pamo ni Jwalakwe, ingawe iyyo (kuti paliji pana nnungujwine) nikuti nnungu jwalijose jungajigalaga yajugumbile (ni kwakanya achimilungu wane kuituma), soni wane mwa wanganyao angalinjilile kuwa pachanya pa wane (pakanganilana umwenye). Allah awambalene nayo kusyene yaakusimba wanganyao
23|92|Nkumanyilila yakusisika ni yakuonechela, basi Jwalakwe jutukwiche kwannope ku yaakum’bwanganya nayoyo
23|93|Jilani (mmwe Muhammadi ﷺ): “Ambuje wangu! Naga timunosye (ilagasyo) yaakuwa nkupedwa chilanga wanganyao,”
23|94|“Ambuje wangu! Basi ngasimundenda kuwa muwandu walupuso.”
23|95|Sano Uwwe chisimu chene pa yakunnosya (ilagasyo) yaakuwa nkupedwa chilanga wanganyao tuwele wakombola kusyene
23|96|Tyosyani yakusakala (yanteendeele) pa (kwateendela) ayila yaili yambone. Uwwe tukumanyilila chenene yaakusimbayo
23|97|Soni jilani: “Ambuje wangu! Ngulijuya Kukwenu kumasongono ga shetani.”
23|98|“Ni ngulijuya soni Kukwenu Ambuje wangu kuti atakwika mwambichilile.”
23|99|Kwikanila ndema janti jumo jwao (mwa akuwanganya Allah ni isanamu) chili chim’bichilile chiwa jukasatiji: “Ambuje wangu! Mumbusyani.”
23|100|“Kuti mwine une ngatende yambone pa ayila yanaailesile.” Ngwamba! Chisimu lyalakwelyo ligambile kuwa lilowe lyajukuwecheta jwalakwejo, soni munyuma mwaomo mwana chisiwililo (chakwasiwilila kuti akaujila soni ku duniya), kwikanila lisiku lyatachiukulidwa (m’malembe)
23|101|Sano pandema jalichigombedwa lipenga, basi pachiwa pangali ulongo chilikati chao (watachitwanjilaga), nambo soni ngasawusyana (ligongo lyaipotesi nnope)
23|102|Sano watiukasitope n’dingo wao (wa yambone, ni kwepepala yakusakala), basi wanganyao ni watachiwa wakupunda
23|103|Nambo watiukajepepale n’dingo wao (wa yambone, ni kusitopa yakusakala), basi wanganyao ni awala walipelelwekasyisye achimisyene, takawe wandamo mu Jahannama
23|104|Moto tiukachome ngope syao soni wanyao mwalakwemo takawe chechena! (Aku sili sipotweche ngomo syao lugomo lwakwinani gunda chilikati chantwe, lwapasi gunda nchisou)
23|105|(Takawusyidweje kuti): “Ana ma Aya Gangu nganigasoomedwaga kukwenu, basi jenumanja ni mwaliji nkugakanila?”
23|106|Wanganyao takajile: “Ambuje wetu! Ungalumbana wetu watukombwele mwanti twaliji wandu wakusokonechela.”
23|107|“Ambuje wetu! Tukoposyani kwalakwe (ku motokuno nituujile ku duniya kuti tukapanganye yambone), sano naga tukaujile soni (kupanganya yangalumbana), basi chisimu uwwe chitukawe waalitenda lupuso.”
23|108|(Allah) takajile: “Tamani mwalakwemo mwakunyosyeka, soni nkasimumbechetekasya.”
23|109|“Chisimu chene lyapali likuga mwa achikapolo Wangu lyalyaliji nkuwecheta kuti: ‘Ambuje wetu! Uwwe tukulupilile, basi tukululuchilani, ni kututendala chanasa, soni Mmwe ni Wambone nnope kwapunda akutenda chanasa wosope.”
23|110|“(Nambo) basi jenumanja mwaliji nkwatenda chipongwe wanganyao mwanti mpaka wan’diwesye kungumbuchila Une, soni wanyao jenumanja mwaliji nkwaseka.”
23|111|“Chisimu Une lelo nalipile wanganyao (Mbepo) ligongo lyakupilila kwao; chisimu wanyao ni wali wakupunda.”
23|112|(Allah) takajile: “Ana yaka ilingwa yamwatemi wanganyammwe pachilambo (cha duniya)?”
23|113|Wanganyao takajile: “Twatemi usiku umo kapena chipande cha usiku, basi mwawusyani akuwalanjila.”
23|114|(Allah) takajile: “Nganintama jenumanja ikaweje panandipe, ingawe kuti wanganyammwe mwaliji nkumanyilila (ya ilagasyo ya ku Akhera, nganganimpanganya yangalumbana mukandawi kannono kamwatemi ku duniya).”
23|115|“Ana nkuganichisya wanganyammwe kuti Uwwe tun’gumbile wambape (wangali masengo gakututendela Uwwe), soni kuti jenumanja Kukwetu ngasim’bujila?”
23|116|Basi atukwiche kusyene Allah, Nchimwene Jwakuonaonape. Pangali nnungu jwine (jwakuwajilwa kun’galagatila) ikaweje Jwelepejo, M’mbuje jwa Arishi Jakuchimbichika kwannope (Chindanda Chaulungu)
23|117|Soni jwatam’bende pampepe ni Allah nnungu jwine, jwanganakola najo umboni (wakuwajilwa kum’benda), basi nikuti chiwalanjilo chakwe chili kwa M’mbujegwe. Chisimu makafili nganigawa gapundile
23|118|Soni jilani mmwe (Muhammadi ﷺ): “Ambuje wangu! Kululukani soni tendani chanasa, soni Mmwe ni Wambone nnope kwapunda akutenda chanasa wosope.”
24|1|(Jalakweji ni) Sura jatujitulwisye ni kuwikamo malamusi, soni tutulwisyemo ma Aya gakupikanika kuti jenumanja m’be wakumbuchila
24|2|Jwankongwe jwachigwagwa ni jwannume jwachikululu basi jenumanja munnyesyani jwalijose mwa jamanjao mipichi jakwana lichila , soni chikantesya chanasa ligongo lyawawilio pa (kupitisya) dini ja Allah (malamusi galamwile pa wanyao), nam’baga jenumanja nkunkulupililaga Allah ni Lisiku Lyambesi. Soni likuga lya wakulupilila lilolele ilagasyo yaoyo
24|3|Jwannume jwachikululu jwangalombela ikaweje jwankongwe jwachigwagwa (n’jakwe) kapena jwakuwanganya (Allah ni isanamu), nombenajo jwankongwe jwachigwagwa jwangalombedwa ikaweje ni jwannume jwachikululu (n’jakwe) kapena jwakuwanganya (Allah ni isanamu), ni iwele haraam yalakweyo kwa wakulupilila
24|4|Sano awala waakwalambuchisya ugoni achimmasyeto wakuligosa, kaneko ni nganaika nasyo mboni ncheche, basi mwanyesyani mipichi makumi nsano nagatatu , soni ngasiwwukunda umboni wao mpaka kalakala, soni wanganyao niwali wakunyosya
24|5|Ikaweje awala watesile toba panyuma pa yalakweyo ni kolosya (itendo yao), basi chisimu Allah ni Jwakululuka kusyene, Jwachanasa channope
24|6|Sano awala waakwalambuchisyaga ugoni achiwammakwao, ni nganakola mboni ikaweje achimisyene, basi umboni wa jumojwao ni maumboni gakwana ncheche (gatapeleche) pakunnumbila Allah, kuti chisimu jwalakwejo juli mwa akuwecheta yakuona
24|7|Sano (umboni) wansano (julumbile) kuti malweso ga Allah gawe pa jwalakwejo najuwaga juli mwa akulambusya
24|8|Sano (jwammasyeto) chijutyosyeledwe ilagasyo (yakusomedwa maganga mpaka kuwa) naga juli jupeleche maumboni gakwana ncheche pakunnumbila Allah kuti chisimu walakweo (wankwakweo) ali mwa akulambusya
24|9|Sano (umboni) wansano (julumbile) kuti gasabu ja Allah jiwe pa jwalakwe (jwammasyetojo) nawaga (wankwakweo) ali mwa akuwecheta yakuona
24|10|Soni (jenumanja nkalasile) ungawaga umbone wa Allah pa jenumanja ni chanasa Chakwe, ni kuti soni Allah ni Jwakupochela nnope toba, Jwalunda lwakusokoka
24|11|Chisimu awala waiche nao unami (wakwalambuchisya ugoni mama Aisha رضي الله عنهم wankwakwe Muhammadi ﷺ) uli nkutula wa mwa jenumanja. Ngasiyyiganichisya yalakweyo kuti ili yakusakala kukwenu, nambo yalakweyo ili yambone kukwenu. Akwete kupata mundu jwalijose mwajamanjao sambi syapanganyisye. Sano ajula jwalitwichile ntambala wekulungwa wayalakweyo mwa wanyao, yakwe ichiwa ilagasyo yekulungwa nnope
24|12|Nambi uli pandema jamwajipikene (abaliji) wakulupilila wachilume ni wachikongwe nganiwaganichisya achimijao yambone, ni kuwecheta kuti: “Walakweu ni unami wakuonechela?”
24|13|Nambi uli nganaika nasyo mboni ncheche? Sano pandema janti nganaika nasyo mboni, basi nikuti wanganyao kwa Allah ali waunami
24|14|Soni ungawaga umbone wa Allah pa jenumanja ni chanasa Chakwe pa duniya ni ku Akhera, ingankwaiye ilagasyo yekulungwa nnope pa yamwaliji nkuijijilichila
24|15|Ndema jamwaliji nkuupochelangana (unamio) ni ndimi syenu, ni kuwechetaga ni ngamwa syenu yanganinkola nayo umanyilisi, ni mwaiganichisyaga kuti yamwana kutendaga yalakweyo kwa Allah ili yekulungwa nnope
24|16|Nambi uli soni pandema jamwajipikene (abaliji) nganim’becheta kuti: “Ngaikuwa yakuwajilwa kukwetu kuti tuwecheteje yalakweyi, kuswejela ni Kwenu (Mmwe Ambuje)! Awu ni unami wekulungwa nnope.”
24|17|Allah akun’jamuka kuti ngasim’bujauja soni kutenda yanti mpela yele mpaka kalakala nam’baga jenumanja n’di wakulupilila (kusyene)
24|18|Soni Allah akusalichisya kukwenu ma Aya, soni Allah ni Jwakumanyilila nnope, Jwalunda lwakusokoka
24|19|Chisimu awala waakunonyelwa kuti yausakwa ijenele mu wandu wakulupilile, akwete kupata wanganyao ilagasyo yakupoteka nnope paduniya ni ku Akhera, sano Allah ni jwaakumanyilila, nambo wanganyammwe ngankumanyilila
24|20|Soni (angampele ilagasyo mwachitema) ungawaga umbone wa Allah pa jenumanja ni chanasa Chakwe, ni kuti Allah ni Mpole nnope, Jwachanasa channope
24|21|E jenumanja wankulupilile! Ngasinkuyaga sajo sya shetani, sano jwatakuye sajo sya shetani, basi (tasokonechele), chisimu jwalakwe akuchisyaga yausakwa ni yangalumbana. Soni ungawaga umbone wa Allah pa jenumanja ni chanasa Chakwe, nga nganaswejela mwa jenumanja jwalijose mpaka kalakala, nambo kuti Allah akunswejesyaga jwansachile, soni Allah ni Jwakupikanichisya, Jwakumanyilila nnope
24|22|Soni achimisyene ukoto mwa jenumanja ni kusimana chenene (pa chipanje) akalumbila yakuleka kwapa (chikamuchisyo) waulongo, wakulaga ni akusama petala lya Allah, nambo akululuche ni kuipwanyila (yalakweyo). Ana ngankunonyelwa yanti Allah ankululuchile wanganyammwe? Sano Allah ni Jwakululuka kusyene, Jwachanasa channope
24|23|Chisimu awala waakwalambuchisya ugoni achimmasyeto wakuligosa, wangali nganisyo (syaugoni), wakulupilila, alweeseedwe pa duniya ni ku Akhera kwakwe, soni akwete kupata wanganyao ilagasyo yekulungwa nnope
24|24|Lisiku lyasichitendela umboni ndimi syao, makono gao ni ngongolo syao pa yawaliji nkutenda
24|25|Lyele lisikulyo Allah tachalipila wanganyao mwakwana malipilo gao gasyesyene, ni tachimanyilila soni kuti Allah ni Jwakuona kwakuonechela
24|26|Achakongwe wangalumbana akuwajilwa kuwa wa achalume wangalumbana, nombe achalume wangalumbana akuwajilwa kola achakongwe wangalumbana, sano achakongwe wambone akuwajilwa kuwa wa achalume wambone, nombe achalume wambone akuwajilwa kola achakongwe wambone, wele wanyao (achalume ni achakongwe wamboneo) awambasidwe ku agala (malowe gakunyalaya) gaakuwecheta (wandu). Akwete kupata wanganyao chikululuko kwisa soni lisiki lyakuchimbichika (lya ku Mbepo)
24|27|E jenumanja wankulupilile! Kasin’jinjilaga m’majumba ganganigawa majumba genu, ni ikaweje n’di mpoposisye kaje ni kwapa salamu achimisyene majumbago, yalakweyo ni yaili yambone kukwenu kuti m’be wakumbuchila (umbone wa yalakweyo ni nyyitendeje)
24|28|Sano naga nkansimana jwalijose mwalakwemo basi nkajinjila mpaka n’di mpedwile lusa. Soni naga nsalilidwe kuti: “Ujilani.” Basi ujaani, yalakweyo ni yakuswejela nnope kukwenu. Soni Allah ichindu yankutenda awele Jwaimanya chenene
24|29|Chipawe pangali ulemwa kukwenu kwinjila majumba gangali waakutama, mwalakwemo nimuli mwana yakunkamuchisya yenu. Sano Allah ni akumanyilila yankulosya palangulangu ni yankusisa
24|30|Mwasalilani wakulupilila wachilume kuti atetewasyeje meso gao (pangalola yakanyisyidwa), ni kuti soni augoseje utukani wao. Yalakweyo niyaili yakuswejela nnope kukwao. Chisimu Allah ni Nkusimanya abali syosope sya yaakutenda
24|31|Mwasalilani soni wakulupilila wachikongwe kuti atetewasyeje meso gao (pangalola yakanyisyidwa), ni kuti soni augoseje utukani wao. Soni ngasalosyaga (papaswela) ipeto yao ikaweje yaionechele muyalakweyo (mpela ngope ni magasa), ni aliunichileje mipango jao pachanya pa mitwe, ngosi ni idali yao, soni ngasalosya ipeto yao ikaweje kwa achiwammakwao, kapena achatati wao, kapena achakwegwao wachilume, kapena wanache wao wachilume, kapena wanache wachilume wa achiwammakwao, kapena achachimwene wao, kapena wanache wachilume wa achachimwene wao, kapena wanache wachilume wa achalumbu wao, kapena achakongwe achimijao (wachisilamu), kapena waapatidwe ni makono gao gakun’dyo (mateeka), kapena wakuya (wakwatumichila achakongwe) wali achalume (wachekulupe) wangali chisako (chakwasaka achakongweo), kapena wanache wachilume wanganaukopochele utukani wa achakongwe. Soni akasaputasyaga (pasi) ngongolo syao kuti imanyukuche yaakusisa mu ipeto yao. Sano tendani toba kwa Allah wosopewene jenumanja wakulupilila kuti m’be wakupunda
24|32|Soni galombesyani mauli ga mwa jenumanja (alukosyo) kwisa soni wali wambone mwa achikapolo wenu wachilume ni achikapolo wenu wachikongwe, naawaga wakulaga Allah tiwasichilisye kuumila mu ukoto Wakwe. Sano Allah ni Jwakwanila kusyene (ku iwumbe Yakwe), Jwakumanyilila nnope
24|33|Soni aligose (ku yansese) awala wangakupata yakulombelela mpaka Allah wasichilisye kuumila mu ukoto Wakwe. Sano awala waakusachilila kulembeledwa (ulukosyo) mwa awala wagapatile makono genu gakun’dyo (achikapolo wachilume ni wachikongwe), basi mwalembelani (kuti aliombole) nam’baga jenumanja nkuumanyilila umbone uliose mwa wanganyao, soni mwapani wanganyao mu chipanje cha Allah achila champele. Soni ngasin’gakanganichisya mateeka genu kutenda chigwagwa galakwe gali nkusaka kuligosa kuti mpate ichindu yakumala ya umi waduniya. Sano jwatagakanganichisye (mateekago), basi chisimu Allah panyuma pagakanganichisya juli Jwakululuka kusyene (mwanti tagakululuchile matekago ligongo gatekanganisyidwa), Jwachanasa channope (tagatendele chanasa)
24|34|Soni chisimu pamasile patutulwisye kukwenu ma Aya gakusalichisya, ni chilandanyo cha awala wawapite paujo penu, kwisa soni chamuko kwa wakun’jogopa (Allah)
24|35|Allah ni Nkulangusya kumawunde ni petaka. Chilandanyo cha lilanguka Lyakwe (muntima mwa mundu jwakulupilila) chili chisawu chango (chipowo cha pepupa) chachiwichidwe nkati mwakwemo nyali, nyalijo jili mwigalasi, ligalasilyo lili mpela ndondwa jakumelemenda, (nyalijo ni) jikolesyedwa (ni mauta gakuumila) ku chitela chaupile cha nzaituni, wanganiuwa upande wakundawi kapena wakwigulo (ukum’balilaga lyuwa nnope ndawi syosope kutandila pakopoka mpaka pakapila, kwaligongo lyele mauta gakwe gali gambone nnope), mauta gakwe gakusigalaga panandi kuti gakoposye lilanguka namuno moto nkaniugakwaye. Lilanguka pachanya pa lilanguka! Allah akun’jongolelaga ku lilanguka Lyakwe jwansachile. Sano Allah ni akupeleka ilandanyo kwa wandu. Soni Allah chindu chilichose awele Jwachimanya chenene
24|36|M’majumba (misikiti) gaachisisye Allah kuti ganyakulidwe (pakugaswejesya ni kugachimbichisya) ni kuti likolanjidwejemo Lina Lyakwe; akunswejesyaga Jwalakwe (Allah) mwalakwemo kundawi ni kwigulo
24|37|Achalume, wangakukwapaga chipaka kusuma ni kusumisya (malonda) chakulechela kunkumbuchila Allah (muntima ni palulimi), ni kwimika Swala mwakolosya nambo soni kutola Zaka, akasalijogopaga Lisiku lyajichigalaukagalauka mitima mulyalakwelyo ni meso, (ligongo lyakogoya nnope kwa ipotesi yakwe)
24|38|Kuti akaalipile wanganyao Allah yambone yawapanganyisye ni kuja kwajonjechesya soni kuumila mu ukoto Wakwe. Soni Allah akumpaga lisiki jwansachile mwangawalanjila
24|39|Sano awala waakanile, itendo yao (yaakuionaga mpela yambone) ili chisawu lunyisinyisi lwaluli mulipululu (nkuli wambembembe). Jwanjota akasaluganichisyaga kuti mesi. Mpakana pati ali aluichilile ngakasachisimanapo chilichose (nombe najo kafili pajuchiiwichilila itendo yakwe yambone pa Kiyama ngasiyinkamuchisya), ni tachinsimana Allah kwalakweko jwatachinkwanilichisya chiwalanjilo chakwe. Soni Allah ni jwachitema pakuwalanjila
24|40|Kapena mpela chipi chachili m’mbwani jakusokoka jajikum’bunichila matumbela, pachanya pakwepo nikuwa pana matumbela gane, pachanya pakwe (pamatumbela gawiligo) nikuwa pana lipundugulu. (Nigamba kuwa) chipi chine pachanya pachijakwe! Mwanti (mundu) pati akopwesye nkono wakwe nganawa awandichile kuuwona (ligongo lyakutotekana kwachipicho). Sano jwanganam’bichila Allah lilanguka (lyachongoko), basi jwalakwejo ngawa nkola lilanguka (ngawa nkongoka)
24|41|Ana ngankuiona yanti Allah ikunswejesya Jwalakwe yosope yaili kumawunde ni petaka kwisa soni ijuni ili chisapangulile (mapapiko gakwe paguluka)? Chilichose pamasile pachimanyilile Swala jakwe ni kaswejesye kakwe. Soni Allah ni Nkumanyilila chenene yaakutenda
24|42|Soni uwele wa Allah uchimwene wa kumawunde ni petaka, soni kwa Allah pe ni kwakuujila
24|43|Ana ngakuiona yanti Allah akwendesya mawunde gawula mwambolembole kaneka ni kugalumbikanya yalumo, kaneko ni kugawika maunjilimaunjili, basi ni nkujionaga wula jili nkukopoka chilikati chakwecho, soni akutulusyaga kuumila kwinani - m’matumbi (gamatalila) - mwelemo (akutulusyaga) matalila, basi ni akasamputa nago jwansachile ni kugawambasya ku jwansachile. Kumulika kwa kumesya kwakwe kukusigalaga panandi kuti kutyosye kulola
24|44|Allah akuchigalusyaga chilo ni muusi (panyuma pa chilo ukwikaga muusi, soni panyuma pa muusi chikwikaga chilo). Chisimu mu yalakweyo mwana kuchetelela kusyene kwa wakwete meso (gakulolechesya mwa umanyilisi)
24|45|Soni Allah agumbile chiumbe chilichose chakuulukutaga kuumila m’mesi. Sano ine mwa yalakweyo ikwenda chamakuku, soni ine mwa yalakweyo pana yaikwenda ni ngongolo siwili, nambo soni ine mwa yalakweyo pana yaikwenda ni ngongolo ncheche. Allah akasagumba chaakusaka. Chisimu Allah pa chindu chilichose awele Jwakombola
24|46|Chisimu pamasile patutulwisye ma Aya gakusalichisya. Soni Allah akasan’jongolelaga jwansachile kwitala lyagoloka
24|47|(Achinakunaku) ni akutiji: “Tukulupilile mwa Allah ni Ntenga ﷺ soni tukundile.” Kaneka ni likasagalauka likuga line mwa wanganyao panyuma pa yalakweyo. Sano wanganyao nganawa wakulupilila
24|48|Soni pati awilanjidwe kwa Allah ni Ntenga Jwakwe ﷺ kuti wajilanye chilikati chao, pajele ndemajo likuga line mwa wanganyao likasawa lyakusyulula (naga alimanyi achimisyene kuti wakulemwa)
24|49|Nambo naga yakuona (panganijo) ili ni wanganyao, akasam’bichililaga (Ntengajoﷺmwachitema) aku ali wakumanya
24|50|Ana m’mitima mwao mutekuwa mwana ulwele, kapena akukaichila, kapena akogopa kuti Allah ni Ntenga Jwakwe ﷺ atakwatenda lupuso (ndema jakwajilanya)? (Ngwamba), nambo wanganyao ni wali waalitenda lupuso
24|51|Chisimu kuwecheta kwa wakulupilila pati awilanjidwe kwa Allah ni Ntenga Jwakwe ﷺ kuti wajilanye chilikati chao; kuweje kwanti ajileje: “Tupikene soni tukundile.” Soni wanganyao ni watawe wakupunda
24|52|Sano jwatankunde Allah ni Ntenga Jwakwe ﷺ, ni kun’jogopaga Allah ni kuligosaga Kukwakwe, basi wanganyao ni watawe wakupunda
24|53|Sano (achinakunakuo) ni akuwa ali nkunnumbila Allah kulumbila kwao kwamachili kuti chisimu naga n’di mwachisyisye (kopoka wakungondo) mpaka akopoche kwene. Jilani: “Nkalumbila. Kunda kwenu kwachimanyichile (kuti kwaunami). Chisimu Allah ni Nkusimanya abali syosope sya yankutenda.”
24|54|Jilani: “Mumpikanilani Allah ni mumpikanile soni Ntenga ﷺ, nambo naga nkugalauka (kuleka yele), basi nikuti jwalakwe (Ntengajo) tiyinkwaye yaatwichidwe (yakulungusya utenga), nombe jenumanja tiyinkwaye yantwichidwe (yakunda utenga), nambo naga nkunkunda jwalakwe nikuti tin’jongoche. Sano kwa Ntenga ﷺ kwangali iliyose ikaweje kulungusya (utenga) mwakupikanika
24|55|Allah waapele chilanga awala waakulupilile mwa jenumanja ni kutendaga yambone chanti; chisimu chene chiwatende kuwa wawinjila pachilambo (m’malo mwa akulamula walelowa) mpela yawatite pakwatenda kuwa wawinjila awala wapaujo pao, soni chisimu chene tiwalimbanganyichisye dini jao ajila jawasagulile (Usilamu), ni tiwatindanichisye kwene panyuma pa woga wao pakwapa ntunjelele, (mutalonjelele kuwa) ali nkungalagatila Une, ni ngaamwanganyaga ni chilichose. Sano watakane panyuma pa yele; basi wanganyao ni watawe wakunyosya
24|56|Soni jimikani Swala mwakolosya ni kutolaga Zaka, soni mumpikanile Ntenga ﷺ kuti ntendeledwe chanasa
24|57|Ngasimwaganichisya ata panandi awala waakanile kuti mpaka alepelekasye pachilambo (kunnepelekasya Allah kwapa ipotesi), soni mauto gao ni ku Moto. Soni kaje kusakala nnope malo gakuujila gakwe
24|58|E jenumanja wankulupilile! Ampoposyeje awala wagapatile makono genu gakun’dyo (achikapolo wachilume ni wachikongwe wakwe) kwisa soni awala wanganaiche pakulisagamilila mwa jenumanja (alukosyo pa) ndema sitatu; nkanijiwe swala ja Fajr, ni pandema jankuwulaga iwaalo yenu muusi (kuti nlijongole), kwisa soni panyuma pa swala ja Isha, (asi ni) ndema sitatu sya chiwako chenu. Pangali ulemwa kukwenu kapena kukwao panyuma (pandema) syalakwesi (kwinjila mwangali kupoposya). (Wanganyao ali) wakunsyungulasyungula wanganyammwe, wane mwa jenumanja pa (kwatumichila) wane. Iyyoyopeyo Allah akusalichisya kukwenu ma Aya. Soni Allah ni Jwakumanyilila nnope, Jwalunda lwakusokoka
24|59|Soni wanache mu jenumanja (achingosyo) pati ayiche ndema jakulisagamilila, basi apoposyeje (ndema syosope) yaakutiji pakupoposya awala wapaujo pao (wachikulile wao). Iyyoyopeyo Allah akusalichisya kukwenu ma Aya Gakwe. Soni Allah ni Jwakumanyilila nnope, Jwalunda lwakusokoka
24|60|Soni achakongwe wajumu (ligongo lya uchekulu) awala wangakwembecheya kulombedwa, basi chipawe pangali ulemwa kukwao kuliunukula nguo syao (syapachanya) nambo mwangali kulosya ipeto (yankati mpela nkufu ibangili ni ine). Nambo naga ali atite aligose (ni kuleka kuliunukula nguo syao syapachanya) mpaka iwe yambone nnope kukwao. Sano Allah ni Jwakupikanichisya, Jwakumanyilila nnope
24|61|Pangali chakanya pa jwangalola, pangali chakanya soni pa jwannemale, pangali chakanya soni pa jwakulwala, kapena soni pa mwachimisyene kuti n’dyeje m’majumba mwenu, kapena m’majumba ga achatati wenu, kapena m’majumba ga achachikulu wenu, kapena m’majumba ga achachimwene wenu, kapena m’majumba ga achachemwali wenu, kapena m’majumba ga achibaba wenu wanandi kapena wakulungwa, kapena m’majumba ga achibaba wenu wachikongwe, kapena m’majumba ga achin’jomba wenu, kapena m’majumba ga achimama wenu wanandi kapena wakulungwa, kapena wamwasunjile makiyi gao, kapena ajenu. Pangali chakanya pa jenumanja kuti n’dyeje nganya kapena jikajika. Sano pati nchijinjilaga m’majumba, basi peleganani salamu mwachimisyene (pakuwecheta kuti: As-Salam ‘Alaikum – Ntendele uwe kukwenu) chilamuchilo chakuumila kwa Allah chachili chaupile soni chambone. Iyyoyopeyo Allah akusalichisya kukwenu ma Aya kuti jenumanja mmanyilile
24|62|Chisimu wakulupilila (wasyesyene), ni awala waakulupilile mwa Allah ni Ntenga Jwakwe ﷺ, soni pandema jaakuwa najo imo (Ntengajo) pa chindu chakwaya wosope wene, wangatyoka mpaka akam’bende kaje lusa. Chisimu awala waakum’benda lusa (mmwe Muhammadi ﷺ), wanganyao ni awala waakukulupilila (kusyene) mwa Allah ni Ntenga Jwakwe ﷺ. Sano pati am’bendile lusa lwa (kuja kutenda) ine mu ipaka yao, basi mumpani lusa jumunsachile mwa wanganyao, ni mwawendeleje wanganyao chikululuko kwa Allah, chisimu Allah ni Jwakululuka kusyene, Jwachanasa channope
24|63|Kam’bilanje Ntenga ﷺ chilikati chenu ngasinkatenda mpela yankuti pakuwilangana mwachimisyenepe. Chisimu Allah akwamanya awala waakugwala mwa jenumanja mwakulijuya (kuja kutenda ipaka yao mwangali kuwenda lusa kwa Ntenga ﷺ). Basi alijogopele awala waakutindana ni chilamusi chakwe (sunna sya Ntenga ﷺ) kuti gatakwika mugapatile makungu (pa duniya pano) kapena kuja kwapata ilagasyo yakupoteka nnope (ku Akhera)
24|64|Manyililani yanti! Chisimu yosope yaili kumawunde ni petaka ili ya Allah. Chisimu Jwalakwe jukumanyilila kawe kenu, ni (jukumanyilila soni) Lisiku lyatachiuchisyidwa wanganyao Kukwakwe, basi ni tachatagulila yawapanganyisye, soni Allah chindu chilichose awele Jwachimanya chenene
25|1|Anyakwiche (pa uchimbichimbi ni upile) Ajula (Allah) jwaatulwisye chilekanganyo (cha yakuona ni yaunami jajili Qur’an) kwa kapolo Jwakwe (Muhammadi ﷺ) kuti juwe nkuitetela iwumbe yosope
25|2|(Allah) Ajula jwauli Wakwe uchimwene wa kumawunde ni petaka, soni nganalitendela mwanache, ni nganakola soni jwakamusyangana najo mu uchimwene, soni agumbile chindu chilichose ni kuchipimila mwakulandanila ni chipiimo chakwe
25|3|Yeti wanganyao (achimakafili) ni alitendele mmalo mwa Jwalakwe (Allah) milungu jangawa nkugumba chilichose kutendaga jalakwe ni jajigumbidwaga, soni jangali ukombosi wakulityochesya jisyene isausyo namuno kulikamuchisya, soni jangali ukombosi wakutendekasya chiwa namuno kupeleka umi kapena kwimusya wawe m’malembe
25|4|Awala waakanile ni akutiji: “Nganijiwatu aji (Qur’an) ikaweje unami waawusepelele (Muhammadi ﷺ), ni ankamuchisye pa wele (unamiu) wandu wane.” Basi wanganyao pamasile paayiche nalo lupuso ni unami (pa yakuwecheta yaoyo)
25|5|Soni wanganyao ni akutiji: “(Aji Qur’an jiwele) adisiadisi sya wandu wandanda sya asilembesye, basi syalakwe ni sikuwa sinankusyoomwa kukwakwe kundawi ni kwigulo (kuti asijinjisye chimoyo).”
25|6|Jilani: “Jele (Qur’aniji) ajitulwisye Ajula (Allah) jwaakumanyilila asili syakumawunde ni petaka. Chisimu Jwalakwe juwele Jwakululuka kusyene, Jwachanasa channope.”
25|7|Soni wanganyao ni akutiji: “Ligongo chichi aju ntengaju jukulyaga yakulya ni kwendagajendaga m’misika (mutukutendela uwwe)? Ligongo chichi ngantuluchila lilaika kuti liwe lyakutetela pamo ni jwalakwe?”
25|8|“Kapena (ligongo chichi) ngachikuponyedwa kukwakwe chimatiilo (chambiya) kapena kola litimbe ni alyeje mwalakwemo?” Sano wandu walupuso ni akutiji: “Jenumanja ngankunkuya ikaweje mundu jwannojedwe.”
25|9|Nnole yaakuti pakunnandanyichisya mmwe ilandanyo, basi ni asokonechele, mwanti nganawa apakombwele (kupata) litala (lyagoloka)
25|10|Anyakwiche (pa uchimbichimbi ni upile) Ajula (Allah jwanti) naga ali asachile, mpaka am’bichile yambone nnope kumpunda yalakweyo – (tachim’bichila) Matimbe gasikujilima cha pasi pakwe sulo, ni tachim’bichila soni Majumba gamakulungwakulungwa (ku Mbepo)
25|11|Nambo wanganyao akuwa nkukanila ya Kiyama, ni twalinganyichisye wakanila ya Kiyama Moto Wakulapuka
25|12|Ndema jatiukaaone wanganyao (Motowo) kuumila pamalo pakutalichila, takapikane kutokota kwakwe kwaukali kwisa soni kulilima
25|13|Soni ndema jatachiponyedwaga mwalakwemo pamalo pakanganika ali atawidwe m’makongwa, palakwepo takachiwilanjeje chonasiko (kuti bola agambe kuwa apumule)
25|14|(Takasalilidweje kuti): Ngasinchiwilanga lelo chonasiko chimo, nambo nyyiwilanje yonasiko yejinji
25|15|Jilani (mmwe Muhammadi ﷺ): “Ana yele (ilagasyoyo) ni yaili yambone kapena Litimbe Lyandamo lya ku Mbepo lyapedwile chilanga wandu wawoga (wakun’jogopa Allah)?” Chilikawe malipilo kwa wanganyao nambo soni malo gakuujila
25|16|Chakakoleje wanganyao mwalakwemo chilichose chatakachisacheje aku ali wandamo. Achi ni chiwele chilanga chakusimichika kwa Ambuje wenu chachikuwendedwa (kuti achikwanisye, ni tachichikwanisya mwangalepeleka)
25|17|Soni lisiku lyatachasonganganya (achimakafili) ni awala wawaliji nkwagalagatila kunneka Allah (mpela Isa, Uzair ni Malaika), basi tachawusya kuti: “Ana jenumanja ni wamwasokonesye achikapolo Wanguwa, kapena wanganyawa wasokonechele (achimisyenepe kuleka) litala (lyagoloka)?”
25|18|Wanganyao takajile: “Kuswejela ni Kwenu. Nganiyiwa yakuwajilwa kukwetu kuti tulitendele akutugosa waliose wangawaga Mmwe (kuli uli kwachisya wandu yakutugalagatila)! Nambo kuti Mmwe mwasengwasisye wanganyao ni achatati wao mpaka waliwalile chamuko, mwanti waliji wandu wakonasika.”
25|19|Basi mwele ni muchachinkaanila (akwagalagatila wenu) pa yankuwecheta (kuti wanganyao milungu), basi wanganyammwe ngasinkombola kulityochesya (ilagasyo) namuno kupata chikamuchisyo. Sano watatende lupuso mwa jenumanja (lwagalagatila chinepe changawaga Allah), tuuchimpa kupasya ilagasyo yekulungwa (ku Akhera)
25|20|Soni Uwwe nganitutumisyeje achimitenga waliose paujo penu (mmwe Muhammadi ﷺ), ikaweje chisimu wanganyao waliji nkulya yakulya ni kwendagajendaga m’misika. Ni twatesile wane mwa jenumanja kuwa mayeso kwa wane (mpela wakupata kuwa mayeso kwa wakulaga) kuti ana chimpilile? Sano Ambuje wenu awele Wakulolechesya
25|21|Sano awala wangakwembecheya yakusimangana Nowe ni akuti: “Ligongo chichi ngatutuluchila malaika (kuti gawe mitume kukwetu), kapena tum’bone M’mbuje gwetu (juchitendelaga umboni ya utume wa Muhammadi ﷺ)?” Chisimu pamasile paalikwesyisye m’mitima mwao, ni anyosisye kunyosya kwekulungwa
25|22|Lisiku lyatachigaona malaika kuchiwa kwangali kusengwa lyele lisikulyo kwaakulewa, ni gachiwecheta (malaikago kuti): “Kuwele kwakusiwilidwa kusyene (kwa jenumanja lelo kupata yambone).”
25|23|Ni tuuchiiwichilila itendo (yambone) yawapanganyisye ni tuuchiitenda kuwa luwundu lwakuwululusyidwa
25|24|Wandu wa ku Mbepo lyele lisikulyo tachikola malo gambone nnope gakutamilichika ni malo gambone nnope gagusama
25|25|Soni (kumbuchilani) lisiku lyalichipapuka liwunde ni kutendekasya lipundugulu, nambo soni achimalaika ni kutulusyidwa mwawinji
25|26|Uchimwene wakuonaonape lyele lisikulyo uchiwa wa (Allah) Jwaukoto wejinji, ni lichiwa lisiku lyakusausya nnope kwa achimakafili
25|27|Soni (kumbuchilani) lisiku lyatachililuma jwalupuso magasa gakwe ganagawili achitiji: “E nkongwene! Ningajigale litala imo ni Ntenga ﷺ.”
25|28|“Ah kutapana kwangune! Nabolaga nga nganinantenda jwantijwanti kuwa nsyowe.”
25|29|“Chisimu pamasile paasochelesye une kwakuleka Chikumbusyo (Qur’an) panyuma pakumbichilila, soni shetani awele jwakunneka mundu (ngankamuchisya pa ipotesi).”
25|30|Sano Ntenga ﷺ ni jwatite: “E Ambuje wangu! Chisimu wandu wangu ajitesile aji Qur’an kuwa chindu chakulechedwa (pangajisooma ni ngakuuya malamusi gakwe).”
25|31|Soni iyyoyopeyo twam’bichile ntume jwalijose m’magongo kuumila mwa akulewa, sano Ambuje wenu akukwanila kuwa Nkongola nambo soni Nkukamuchisya
25|32|Soni awala waakanile ni akutiji: “Ligongo chichi Qur’an nganijintuluchila jwalakwe (Muhammadi ﷺ) mwanakamo?” Iyyoyopeyo (tukujitulusya panandipanandi) kuti tuulimbanganye najo ntima wenu, ni tujitulwisye (kukwenu) mwakosowalila (pakujitulusya mwambolembole mu ipande yepanje chenene)
25|33|Soni wanganyao nganawa ayiche nacho kukwenu chitagu chilichose (chakumpinga nacho), ikaweje Uwwe chituwiche nacho kukwenu chakuona (chakwanga chitagucho), ni kagopolanye kakwe kambone
25|34|Awala watachisonganganyisidwa (alinkuutidwa) chamakuku wa ku Jahannama, wanganyao ni watachiwa pamalo pakusakala nnope, nambo soni ni wakusokonechela nnope kwitala (lyagoloka)
25|35|Soni chisimu pamasile patwampele Musa Chitabu (Taurat), ni twam’bichile nkulugwe Haruna kuwa nkunkamuchisya
25|36|Ni twatite: “Jawulani wanawawilimmwe ku wandu awala waayikaaniile isimosimo Yetu.” Basi ni twajonasile kusyene (panyuma pakwakanila achimitengao)
25|37|Nombe nao wandu wa Nuhu; ndema jawaakaaniile achimitenga, twamisisye (ni chigumula), ni twatesile kuwa chilosyo kwa wandu. Sano walupuso twalinganyichisye ilagasyo yakupoteka nnope
25|38|Nambo soni achina Adi, achina Samuda, achimisyene chisima kwisa soni mikutula jejinji ja chilikati chao
25|39|Soni jwalijose (mwa wanganyao), twampele ilandanyo (kuwa maumboni ni ijiiganyo), soni waliose (mwa wanganyao) twajonasile kusyene (panyuma pakwakanila achimitenga wao)
25|40|Soni chisimu wanganyao (achimakafili wa pa Maaka m’maulendo gao gakuja ku Shami), akasaupitaga musi (wa Sodomu) awula wana kumputilaga ula jakusakala (jamaganga), ana ngaakasawaga ali nkuuona? Nambo kuti akuwaga akakwembecheya yakwimuka m’malembe, (niligongo lyakwe ngaakukulupililaga)
25|41|Soni ndema jaakum’bona mmwe (Muhammadi ﷺ) ngaakuntenda inepe ikaweje chipongwe (pakuwecheta kuti): “Ana aju ni jwantumisye Allah kuwa ntenga?”
25|42|“Jwaasigele panandi kuti atusochelesye kuleka milungu jetu, ingawaga kuti twapililile pa jalakwejo.” Sano wanganyao tachiika kumanyilila ndema jatachiiona ilagasyo kuti nduni jwakusokonechela nnope kwitala (lyagoloka)
25|43|Ana mum’bweni ajula jwaachitesile chisako chakwe kuwa nnungu jwakwe? Ana mmwe ni mpaka mbe nkun’gosa jwakwe (kuti jukakuya isako yakwe)
25|44|Kapena nkuganichisya yanti wanganyao akupikana kapena kuitaga mulunda (yankwasalila)? Nganawatu wanganyao ikaweje ali mpela inyama yakulanga, nambo soni wanganyao ni wasokonechele nnope kwitala (lyagoloka kuipunda inyama yakulanga)
25|45|Ana nganimwaona Ambuje wenu yatite pakutambasya m’bulili (kutandila kutiwila mpaka kopoka kwa lyuwa)? Angasache angautesile kuwa wakutamilichika (wangasukuna, ni kukaliji chilope kwangali muusi). Soni tulitesile lyuwa kuwa nkuulondolela (m’bulilio, panyuma pakopoka lyuwa m’bulili ukasatanda kwipipa)
25|46|Kaneko ni tukasauwumbataga Kukwetu kuwumbata kwa panandipanandi (mpaka ukasamalaga lyuwa lili liyiche pewuwo)
25|47|Soni Jwalakwe ni Ajula jwam’biichiile wanganyammwe chilo kuwa chiwaalo (pakusiwilila ilu yenu ni chipi chakwe), soni (ni am’biichiile) lugono kuwa kupumula (kwa ilu yenu), ni awuwisile muusi kuwa ndema jakubalalikangana (kupita nchisosa lisiki)
25|48|Soni Jwalakwe ni Ajula jwaakasatumisyaga mbungo kuwa chisengwasyo paujo pa ukoto Wakwe (wula nkanijigwe), ni tukasatulusya kuumila kwinani mesi gakulenjela
25|49|Kuti ni galakwego tusyuchisye chilambo chachiwe, ni tumwechesye ine (mu iwumbe) yatwaigumbile (mpela) ilango kwisa soni wandu wajinji
25|50|Soni chisimu Uwwe tukujigawanyaga (wulajo) chilikati chao kuti aweje wakumbuchila (ukoto Wetu), nambo wandu wajinji akukana (chikulupi) ikaweje ukafili (basi)
25|51|Soni tungasache tungatumisye m’musi uliose nkutetela (jwaojwaope)
25|52|Basi ngasimwajitika achimakafili (pa isako yao), nambo n’dimbane nao nijele (Qur’aniji) kulimbana kwekulungwa
25|53|Soni Jwalakwe ni Ajula jwaasisimangenye mbwani siwili, aji jamesi gakunon’ga gakumasya njota, najiji jamesi gachijete gakuwawa. Ni juwisile chilikati chakwecho uwigo, ni chilekanganyo chakulekanganya kusyene
25|54|Soni Jwalakwe ni Ajula jwaagumbile mundu kuumila m’mesi, ni am’biichiile ulongo wakupagwana ni waulombela. Soni Ambuje wenu awele Wakombola kusyene
25|55|Soni wanganyao (achimakafili) akuwa ali nkuchigalagatila chinepe changawaga Allah changawa nkwakamuchisya (naga ali achigalagatile) kapena kwapa ilagasyo (naga ali nganachigalagatila). Sano kafili ni akuwaga nkunkamuchisya (shetani) pa (kwapitikuchila) Ambujegwe
25|56|Ni nganituntumisya mmwe (Muhammadi ﷺ) ikaweje kuti m’be nkutagulila abali jakusengwasya nambo soni nkutetela
25|57|Jilani: “Une ngangun’juga malipilo galigose pa yalakwe (yakulungusya utengayi), nambo jwasachile kujigala litala lyakuja kwa M’mbujegwe (pakutola chipanje chakwe basi ngangunkanya).”
25|58|Soni jegamilani kwa (Allah) Jwaumi wandamo, Ajula jwaali Jwangawa, ni nluswejesyeje Lumbili Lwakwe. Soni jukwanile Jwalakwe pa sambi sya achikapolo Wakwe kuwa Jwaasimanya chenene
25|59|Ajula juwagumbile mawunde ni mataka ni yaili chilikati chakwe m’mowa nsano nalimo, kaneka nijwatenjele pa Arishi (Chindanda Chaulungu). Jwaukoto wejinji, basi mum’busyani ya Jwalakwe nkumanyilila chenene (yambili Syakwe)
25|60|Soni naga ali asalilidwe (yanti): “Munsujudilani Jwaukoto wejinji.” Akasatiji: “Ana Jwaukoto wejinji ninduni? Ana tunsujudile jwankutuchisya mmwe?” Sano (gele malowega) gaajonjechesye wanganyao kutalikangana (ni yakuona)
25|61|Anyakwiche (pa uchimbichimbi ni upile) Ajula (Allah) jwawisile kwinani ndondwa syekulungwa-kulungwa ni mwakwenda mwakwe, ni awisile soni kwalakweko nyali (lyuwa) kwisa soni mwesi wakumulika
25|62|Soni Jwalakwe ni Ajula jwawisile chilo ni muusi kuwa yaakuyaana ni kuchengana-chengana kwa jwaakusaka kumbuchila kapena kusaka kutogolela
25|63|Sano achikapolo wa (Allah) Jwaukoto wejinji ni awala waakwenda pachilambo mwakulinandiya, nambo soni ajinga ali awechete kukwao (malowe gangalumbana), akasajangaga ni malowe gantima tusya
25|64|Ni awala waakupitisyaga ndawi ja chilo achin’galagatilaga M’mbuje gwao mwakusujudu ni kwima (kuswali)
25|65|Ni awala waakutiji: “Ambuje wetu! Tutyochesyani ilagasyo ya Jahannama, chisimu ilagasyo yakwe iwele yangalekangana nayo.”
25|66|“Chisimu jalakwe (Jahannama) gawele malo gakusakala nnope kutamilichika ni kwimilichika.”
25|67|Ni awala wati achitolaga ngakasamisangaga soni wangatenda ugagadi, nambo akasawa wakwimilichika chilikati cha yalakweyo
25|68|Ni awala wangaakum’bendaga nnungu jwine pampepe ni Allah, soni ni ngaakuwulagaga mundu jwaakanyisye Allah (kum’bulaga) ikaweje paligongo lyakwitichika (ni malamusi ga Dini), nambo soni wangatenda chikululu. Sano jwachatende yele nikuti chasimangane ni ilagasyo (ya pa duniya)
25|69|Ilagasyo tiikajonjechesyedwe kukwakwe lisiku lya Kiyama, ni chijukalonjele mwalakwemo aku juli jwakunyosyedwa
25|70|Ikaweje watesile toba, ni kulupilila, ni kupanganyaga masengo gambone; basi wanganyao Allah chakatindanichisye yakusakala yao ni yambone, soni Allah awele Jwakululuka kusyene, Jwachanasa channope
25|71|Sano jwaakutenda toba ni kupanganyaga yambone, nikuti chisimu jwalakwejo jukulamba kwa Allah pakutenda toba jisyesyene
25|72|Ni awala wangatendela umboni yaunami, nambo soni naga achipitaga malo ga yachanache akasapitaga mwa adabu (ja kuitundumalila yalakweyo)
25|73|Ni awala waakutiji naga ali akumbusyidwe ni ma Aya ga M’mbuje gwao wangagagwila mwa usiiwa ni ungalola
25|74|Ni awala waakutiji: “Ambuje wetu! Tupani kuumila mu achiwammakwetu ni wanache wetu chakutetewachisya meso, ni ntutende uwwe kuwa achinnongola wa wandu wawoga (wakun’jogopa Allah).”
25|75|Wanganyao takalipidwe yumba yapenani (ku Mbepo), ni takasimangane nao mwalakwemo uchimbichimbi ni ntendele
25|76|Takawe wandamo mwalakwemo – Kaje kusalala malo gakutamilichika ni kwimilichika gakwe
25|77|Jilani (mmwe Muhammadi ﷺ): “Ambuje wangu nga nganankochesyaga wanganyammwe kungawaga kuomba kwenu (kwankum’bombaga naga ili impatile ipato). Nambo sano ni pamasile pamunkanile (Jwalakwe). Basi sano (ipotesi) ni tiiwe yangalekangana nayo ndema ni katema
26|1|Twa-Sin-Mim
26|2|Aga ni ma Aya ga m’Chitabu chakusalichisya
26|3|Mwinetu mmwe kuwa nkulijonanga mwasyene (ni madandausi) ligongo lyanti wanganyao ngakuwa wakulupilila
26|4|Tungasache tungatuluchisye wanganyao kuumila kwinani chisimosimo, basi ngosi syao ni sikaliji syakutetewalila kuchalakwecho (mwanti akaujitiche Usilamu mwakanganisyidwa, nambo ngatukusasaka kwakanganichisya wandu ku Usilamu)
26|5|Ni ngachikwaichililaga chikumbusyo chasambano chakuumila kwa (Allah) Jwaukoto wejinji, ikaweje akasawaga wanganyao waachitundumalila chalakwecho
26|6|Sano pamasile pakanile, basi sampano tisyaichilile abali sya ayila yaawele ali nkuitendela chipongwe
26|7|Ana nganaliona litaka – kuti mmela ulingwa watuumesisye mwalakwemo wa ntundu uliose wakusalala chenene
26|8|Chisimu mu yalakweyo mwana chilosyo (cha ukombosi wa Allah), nambo wajinji mwa wanganyao nganawa wakulupilila
26|9|Soni chisimu Ambuje wenu, ni wali Wamachili gakupunda, Wachanasa channope
26|10|Soni (kumbuchilani) katema kawam’bilasile Ambuje wenu Musa (ni kuntenda kuti): “Jaulani ku wandu walupuso.”
26|11|“Wandu wa Firiauna; ana ngakogopa?”
26|12|Jwalakwe jwatite: “Ambuje wangu! Chisimu une ngogopa kuti chakanganile.”
26|13|“Ni chikawanikwe chidali changu (ligongo lyakunganila), nambo soni lulimi lwangu ngalukuchachukaga chenene, basi tumisyani (soni utengau) kwa Haruna (kuti akangamusyeje).”
26|14|“Soni wanganyao akwete magambo ganalewele, ni ngogopa kuti takambulaje.”
26|15|(Allah) jwatite: “Ngwamba! Basi jaulani wanawawilimmwe ni isimosimo Yetu. Chisimu Uwwe chitukawe namwe imo (pakunkamuchisya) aku tuchipikanilaga (yatakawecheteje).”
26|16|“Basi mun’jaulilani Firiauna ni kuja kuti: ‘Chisimu uwwe (jwalijose mwetuwe) ntenga jwa M’mbuje jwa iwumbe yosospe.’
26|17|‘(Tutumidwe) kuti mwaleche tuwigule nao wanache wa Israila (tujauleje nao ku Shami).”
26|18|(Firiauna) jwatite (kwa Musa): “Ana nganitunnela kukwetu n’di mwanache, soni ni kutama nowe pa umi wenu yaka yejinji?”
26|19|“Ni mwatesile chitendo chenu chamwatesile chila (chakuwulaga mundu) aku n’di wakanila (ukoto wangu kukwenu).”
26|20|(Musa) jwatite: “Natesile yalakweyo pajele ndemajo kutendaga une ndili jumpepe mwa wangamanyilila (yakwayana ni Ambuje wangu ni Utume).”
26|21|“Basi ni nantisile wanganyammwe ndema janan’jogwepe, basi Ambuje wangu ni ambele lunda lwaulamusi, soni ni andesile kuwa mwa achimitenga.”
26|22|“Ana soni weleu ni ukoto wakungumba nao kutendaga mwawisile mu ukapolo wanache wa Israila!”
26|23|Firiauna jwatite: “Ana M’mbuje jwa iwumbe yosopejo ni nduni?”
26|24|(Musa) jwatite: “M’mbuje jwa kumawunde ni petaka ni yaili chilikati chakwe, nam’baga jenumanja nkwete ntima wakusaka kusimichisya (tinsimichisye yele).”
26|25|(Firiauna) jwasalile wawaliji mungulugulu mwakwe (mwachalu) kuti: “Ana ngankupikana (yawanache yajukuwechetayi)?”
26|26|(Musa) jwatite: “M’mbuje gwenu jenumanja nambo soni M’mbuje jwa achatati wenu wandanda.”
26|27|(Firiauna) jwatite: “Chisimu ntenga jwenu jwatumisyidwe kukwenuju jwamasoka.”
26|28|(Musa) jwatite: “M’mbuje jwa kungopoko ni kungapililo ni yaili chilikati chakwe, nam’baga jenumanja wana lunda (timmanyilile yele).”
26|29|(Firiauna) jwatite: “Naga nkulitendela nnungu jwinepe jwangawaga une, chisimu chene chinantende kuwa jumpepe mwa akutawidwa.”
26|30|(Musa) jwatite: “Atamose ndili nam’bichilile nacho chindu chakuonechela palangulangu?”
26|31|(Firiauna) jwatite: “Wikani nacho, naga n’di mwa akuwecheta yakuona.”
26|32|Basi (Musa) ni jwaponyisye simbo jakwe (pasi). Naalole! Jasyuchile lijoka lyakuonechela
26|33|Soni ni jwakopwesye ligasa lyakwe. Naalole! Lyasyuchile lyeswela (lyakumelemenda) kwa akulola
26|34|(Firiauna) jwasalile achinkulungwa wawaliji mungulugulu mwakwe kuti: “Chisimu jwalakweju nsawi jwakumanyilila nnope (usawi).”
26|35|“Jukusaka kuti junkopokasye m’chilambo mwenu ni usawi wakweo, ana ni tinnamule yantiuli?”
26|36|Wanganyao watite (pakwapanga lunda Afiriauna): “Munnechelesyani panandi jwalakwe ni nkulugwejo (nkaawulaga chitema) ni ntumisye m’misinda akusonganganya.”
26|37|“Kuti ayiche najo kukwenu nsawi jwalijose jwali jwakumanyilila nnope (usawi).”
26|38|Basi asawi ni wasonganganyisidwe pa ndema jisyesyene ja lisiku lyakumanyika
26|39|Wandu nombe ni wawusyidwe kuti: “Ana jenumanja tinsongangane?”
26|40|“Kuti mwine uwwejo twakuye asawi naga wanganyao awe wakupunda.”
26|41|Basi ndema jawaiche asawi watite kwa Firiauna: “Ana chisimu kukwetu chikuwe kwana malipilo (gambone) natuwaga uwwejo ni wakupunda?”
26|42|(Firiauna) jwatite: “Elo, konjechesya soni pelepo chisimu wanganyammwe pajele ndemajo chim’be mwa akuwandichisyidwa (kukwangu).”
26|43|Musa jwasalile wanganyao kuti: “Ponyani jenumanja yankusaka kuponyayo.”
26|44|Basi ni waponyisye ngonji syao ni simbo syao, niwatite: “Kwa machili ga Firiauna chisimu uwwe ni wachituwe wakupunda.”
26|45|Sano Musa ni jwaponyisye simbo jakwe. Naalole! Jalakwe jamisile mwanakamo yaunami yawaliji nkulosya
26|46|Basi asawi wasenjelemukwiche kusujudu
26|47|Watite: “Tunkulupilile M’mbuje jwa iwumbe yosope.”
26|48|“M’mbuje jwa Musa ni Haruna.”
26|49|(Firiauna) jwatite: “Munkulupilile jwalakweju une nkaninampe lusa? Chisimu jwalakweju ni jwankulungwa jwenu jwan’jiganyisye usawi. Basi chisimu pangakawapa chiyyimanye (yachinantende). Chisimu chingate makono genu ni ngongolo syenu mwakutindanya (ligasa lyakun'dyo ni likau lyakunchiji, kapena ligasa lyakunchiji ni likau lyakun'dyo), kaneka ni chinankomele pansalaba wanaose.”
26|50|Wanganyao watite: “Yangali kandu, chisimu uwwe kwa M’mbuje gwetu tukuujila.”
26|51|“Chisimu uwwe tukwete chikulupi chanti, M’mbuje gwetu jutukululuchile sambi syetu ligongo lyakuwa wandanda mwa akukulupilila.”
26|52|Ni twan’juwulile Musa (malowe ganti): “Wigulani lwachilo ni achikapolo Wangu, chisimu wanganyammwe tinkuuyidwe.”
26|53|Basi Firiauna ni jwatumisye m’misinda (josope) akusonganganya
26|54|(Wawapitaga nchigombelesya yanti): “Chisimu wanganyawa (wanache wa Israila) ali kwene kankutula kannono.”
26|55|“Soni chisimu wanganyao akutupikasya ntima.”
26|56|“Soni chisimu uwwe tuli wosope (wajinji nambo soni) tuli mesope (tukwalolechesya wanganyao kuti akatupatisya ipato iliyose).”
26|57|Basi Uwwe ni twakopwesye wanganyao (wanya Afiriauna) m’matimbe ni achitutumule
26|58|Kwisa soni mu imatiilo yachipanje ni m’malo mwakuchimbichika
26|59|Mwele (ni mutwatendele), ni twaitesile kuwa yawinjilwa ni wanache wa Israila
26|60|Basi wanganyao ni wakuyiye (wanache wa Israilao) pakopoka kwa lyuwa
26|61|Basi ndema jagaonegene makuga ganagawili (likuga lya Firiauna ni lya Musa), wandu wa Musa watite: “Chisimu uwwe chitukamulwe.”
26|62|Jwalakwe jwatite: “Ngwamba! Chisimu Ambuje wangu ali none, chanjongolele (yakutenda kuti mpaka tujokoche).”
26|63|Basi ni twan’juwulile Musa (malowe ganti): “Putani mbwani ni simbo jenujo.” Ni jagawanyiche, upande uliose waliji nti chisawu litumbi lyekulungwa
26|64|Ni twawandichisye palakwepo waneo (Firiauna ni wandu wakwe)
26|65|Ni twan’jokwele Musa ni wawaliji najo imo wosopewene
26|66|Kaneka ni twamisisye waneo (Firiauna ni wandu wakwe)
26|67|Chisimu mu yalakweyi mwana chimanyisyo (cha ukombosi wa Allah). Nambo wajinji mwa wanganyao nganawa wakulupilila
26|68|Soni chisimu Ambuje wenu niwali Wamachili gakupunda, Wachanasa channope
26|69|Soni mwasoomelani wanganyao abali ja Ibrahima
26|70|Pandema jajwawusisye babagwe ni wandu wakwe kuti: “Chichi nkuchigalagatila?”
26|71|Wanganyao watite: “Tukugalagatila isanamu, basi ni tukwendelechela kuigalagatila ndema ni katema.”
26|72|(Ibrahima) jwatite: “Ana akasampikanaga pati nchawilangaga?”
26|73|“Kapena akasampaga chikamuchisyo (pati nchagalagatilaga) kapena kupeleka masausyo (naga ngaagalagatila)?”
26|74|Wanganyao watite: “(Ngwamba,) Nambo twasimene achatati wetu achitendaga mwatukutendelamu.”
26|75|(Ibrahima) jwatite: “Ana nkwaona awa wam’bele n’di nkwagalagatila,”
26|76|“Jenumanja ni achatati wenu wawalongolele?”
26|77|“Basi chisimu wanganyao ni amagongo wangu, ikaweje M’mbuje jwa iwumbe yosope.”
26|78|“Ajula juwangumbile, nambo soni Jwalakwe ni jwaakunjongolela (kwitala lyagoloka).”
26|79|“Nambo soni Jwalakwe ni Ajula jwaakundisyaga ni kumwesya.”
26|80|“Soni pati nwasile basi Jwalakwe ni jwaakumbosyaga.”
26|81|“Nambo soni Ajula jwatambe chiwa, nikwisa kumba umi soni (ku Kiyama).”
26|82|“Nambo soni Ajula jwangukolela tama janti tachingululuchila ilewi yangu Lisiku Lyamalipilo.”
26|83|“Ambuje wangu! Mumbani lunda lwakwilanyichisya (ichindu), ni musimanganye ni wandu wambone.”
26|84|“Soni mumbani kusaalidwa kwambone m’mikutula jamunyuma.”
26|85|“Ni mundende kuwa mwa akujitawala Mbepo Jachindimba.”
26|86|“Ni mwakululuchile atati wangu, chisimu walakweo awele wampepe mwa akusokonechela.”
26|87|“Soni nkaja kunjalusya pa Lisiku lyatachijimusyidwaga wandu m’malembe.”
26|88|“Lisiku lyangakamuchisya chipanje namuno wanache,”
26|89|“Ikaweje jwatachiika kwa Allah ni ntima weswela.”
26|90|Ni jichiwandichisyidwa Mbepo kwa wakun’jogopa (Allah)
26|91|Ni uchionesyedwa Moto Waukali kwa wapombotale
26|92|Ni kuchiwechetedwa kukwao: “Ali kwapi awala wamwaliji nkwagalagatila,”
26|93|“Kunneka Allah? Ana mpaka akombole kunkamuchisya wanganyammwe kapena kulikamuchisya achimisyene?”
26|94|Basi ni tachiponyedwa chamakuku mwalakwemo wanganyao ni akupombotala (wane)
26|95|Kwisa soni asilikali wa Ibulisu wosopewene
26|96|Tachiti, aku wanganyao achikanganaga mwalakwemo
26|97|“Tukunnumbila Allah! Chisimu uwwe twaliji nkusokonechela kwakuonechela.”
26|98|“Pandema jatwannandanyaga wanganyammwe ni M’mbuje jwa iwumbe yosope.”
26|99|“Ni nganatusokonesya ikaweje akulewa.”
26|100|“Ni nganitukola akutuombola.”
26|101|“Namuno nsyowe jwapantima (jwanti ni kutukamuchisya.)”
26|102|“Mwanti tungakole upile wakuujila (ku duniya), basi tungajiile kuwa mwa akukulupilila.”
26|103|Chisimu mu yalakweyi mwana chilosyo, nambo wajinji mwa wanganyao nganawa wakulupilila
26|104|Soni chisimu Ambuje wenu ni wali Wamachili gakupunda, Wachanasa channope
26|105|Wandu wa Nuhu waakaaniile achimitenga
26|106|Ndema jawasalile nnongo n’jao Nuhu kuti: “Ana ngankogopa?”
26|107|“Chisimu une kukwenu ni Ntenga jwakulupichika.”
26|108|“Basi mun’jogopani Allah ni kumbikanila une.”
26|109|“Soni ngangun’juga pa yalakweyi malipilo, nganigawatu malipilo gangu ikaweje kwa M’mbuje jwa iwumbe yosope.”
26|110|“Basi mun’jogopani Allah ni kumbikanila une.”
26|111|Wanganyao watite: “Ana tunkulupilile mmwe kutendaga waakunkuya ni wandu wapasi?”
26|112|Jwalakwe jwatite: “Ana umanyilisichi ungwete pa yawaliji nkutenda wanganyao?”
26|113|“Nganichiwatu chiwalanjilo chao ikaweje kwa Ambuje wangu, ingawe mwamanyililaga.”
26|114|“Soni nganimba une jwanti ni kwawinga wakulupilila.”
26|115|“Nganimba une ikaweje nkutetela jwakuonechela.”
26|116|Wanganyao watite: “Naga ngankuleka E mmwe Nuhu! Chisimu chene chim’be mwa akusomedwa maganga.”
26|117|Jwalakwe jwatite: “Ambuje wangu! Chisimu wandu wangu angaaniile.”
26|118|“Basi jilanyani chilikati changune ni wanganyao ni chilanyo (chambone), ni munjokole une ni wandu wali none mu wakulupilila.”
26|119|Basi ni twan’jokwele jwalakwe pamo ni wawaliji najo m’chombo chepachile
26|120|Kaneko ni twamisisye wakusigalao panyuma pakwe
26|121|Chisimu mu yalakweyi mwana chilosyo, nambo wajinji mwa wanganyao nganawa wakulupilila
26|122|Soni chisimu Ambuje wenu ni wali Wamachili gakupunda, Wachanasa channope
26|123|Achina Adi wakaaniile achimitenga
26|124|Ndema jawasalile nnongo n’jao Hudu kuti: “Ana ngankogopa?”
26|125|“Chisimu une kukwenu ni Ntenga jwakulupichika.”
26|126|“Basi mun’jogopani Allah ni kumbikanila une.”
26|127|“Soni ngangun’juga pa yalakweyi malipilo, nganigawatu malipilo gangu ikaweje kwa M’mbuje jwa iwumbe yosope.”
26|128|“Ana nkutawa pachikwesya palipose pakusalala nyumba syeleuleu mwamasanje (pagamba kusaka kulosya machili ngawa syagonamo)?”
26|129|“Ni nkulitawila makome gamakulungwakulungwa nti chisawu tinnonjele?”
26|130|“Soni ntite mpute ngondo nkasaputa mwakulikwesya.”
26|131|“Basi mun’jogopani Allah ni kumbikanila une.”
26|132|“Soni mun’jogopani Ajula jwampele ichindu (yambonembone) yankuimanyilila.”
26|133|“Ampele ilango ni wanache.”
26|134|“Kwisa soni migunda ni sulo syatutumule.”
26|135|“Chisimu une ngun’jogopela wanganyammwe ilagasyo ya lisiku lyekulungwa.”
26|136|Wanganyao watite: “Yalumope kukwetu, n’jamuche kapena nkawa mwa akwamuka.”
26|137|“Nganiyiwatu ayi (yatukutendayi) ikaweje nyendele ja wandu wandanda.”
26|138|“Soni nganituwatu uwwe wanti ni kupedwa ilagasyo.”
26|139|Basi wankaaniile, ni twajonasile. Chisimu mu yalakweyi mwana chilosyo, nambo wajinji mwa wanganyao nganawa wakulupilila
26|140|Soni chisimu Ambuje wenu ni wali Wamachili gakupunda, Wachanasa channope
26|141|Achina Samuda wakaaniile achimitenga
26|142|Ndema jawasalile nnongo n’jao Swaleh kuti: “Ana ngankogopa?”
26|143|“Chisimu une kukwenu ni Ntenga jwakulupichika.”
26|144|“Basi mun’jogopani Allah ni kumbikanila une.”
26|145|“Soni ngangun’juga pa yalakweyi malipilo, nganigawa malipilo gangu ikaweje kwa M’mbuje jwa iwumbe yosope.”
26|146|“Ana (nkuganichisya kuti) tin’gambe kulechedwa mwantunjelele pa yaili pepanoyi.”
26|147|“M’migunda ni sulo syatutumule,”
26|148|“Ni mmela kwisa soni mitende itungatunga yakwe yakutependala?”
26|149|“Soni nkusepa m’matumbi majumba mwa ufundi.”
26|150|“Basi mun’jogopani Allah ni kumbikanila une.”
26|151|“Ni ngasimpikanila chilamusi cha akupunda malile (pasambi).”
26|152|“Awala waakuwatanganya pa chilambo, soni wangajilanya.”
26|153|Wanganyao watite: “Chisimu mmwe n’di mwa akulojedwa.”
26|154|“Nganim’ba mmwe ikaweje mundu mpela uwwewe, basi ikani nacho chisimosimo naga n’di mwa akuwecheta yakuona.”
26|155|Jwalakwe jwatite: “Aji ngamiya jajikongwe; jikwete kumwa (mesi), nombe jenumanja nkwete kumwa (mesi) palisiku lyakumanyika (ngamiya lisiku lyakwe nombe jenumanja lisiku lyenu).”
26|156|“Ni ngasin’jikwaya ni yakusakala iliyose itakwisa mwainkwembekenye ilagasyo yalisiku lyekulungwa.”
26|157|Nambo wanganyao wajisikite, mwanti wasyuchile kuwa wakuligamba
26|158|Basi ni yakwembekenye ilagasyo. Chisimu mu yalakweyi mwana chilosyo, nambo wajinji mwa wanganyao nganawa wakulupilila
26|159|Soni chisimu Ambuje wenu ni wali Wamachili gakupunda, Wachanasa channope
26|160|Wandu wa Lutwi wakaaniile achimitenga
26|161|Ndema jawasalile nnongo n’jao Lutwi kuti: “Ana ngankogopa?”
26|162|“Chisimu une kukwenu ni Ntenga jwakulupichika.”
26|163|“Basi mun’jogopani Allah ni kumbikanila une.”
26|164|“Soni ngangun’juga pa yalakweyi malipilo, nganigawa malipilo gangu ikaweje kwa M’mbuje jwa iwumbe yosope.”
26|165|“Ana nkwaichilila achalume (achimijenu pakwatenda matanyula) mu iwumbe,”
26|166|“Ni nkwaleka awala wan’guumbiile Ambuje wenu kuti aweje achiwammakwenu? Nambo jenumanja ni wandu wakusumba mpika.”
26|167|Wanganyao watite: “Naga ngankuleka (yakutukanya matanyula) mmwe Lutwi! Chisimu chene chim’be mwa akukoposyedwa.”
26|168|Jwalakwe jwatite: “Chisimu une ni jumpepe mwa akuiwenga mwaukali itendo yenu (yamatanyulai).”
26|169|“Ambuje wangu! Munjokolani une ni liwasa lyangu ku yaakupanganya wanganyawa.”
26|170|Ni twan’jokwele jwalakwe ni liwasa lyakwe lyosopelyene
26|171|Ikaweje kangalamba kachikongwe (wankwao Lutwi wawaliji) mwa akusigalila munyuma
26|172|Kaneko ni twajonasile waneo
26|173|Ni twagwichisye wanganyao wula (jamaganga). Kaje kusakala wula ja akuteteledwa
26|174|Chisimu mu yalakweyi mwana chilosyo, nambo wajinji mwa wanganyao nganawa wakulupilila
26|175|Soni chisimu Ambuje wenu ni wali Wamachili gakupunda, Wachanasa channope
26|176|Achinsyene itekete (wandu wa ku Madiyana) wakaaniile achimitenga
26|177|Ndema jawasalile Shuaibu kuti: “Ana ngankogopa?”
26|178|“Chisimu une kukwenu ni Ntenga jwakulupichika.”
26|179|“Basi mun’jogopani Allah ni kumbikanila une.”
26|180|“Soni ngangun’juga pa yalakweyi malipilo, nganigawa malipilo gangu ikaweje kwa M’mbuje jwa iwumbe yosope.”
26|181|“Gumbasyani chipiimo chambale ni ngasim’ba mwa akupungusya.”
26|182|“Ni mpimeje ni sikelo jakulungamika.”
26|183|“Soni ngasimwapunguchisyaga wandu indu yao, ni ngasin’jendagajendaga pa chilambo kupita nchiwatanganya.”
26|184|“Soni mun’jogopani Ajula juwan’gumbile wanganyammwe kwisa soni mikutula ja wandu wandanda.”
26|185|Wanganyao watite: “Chisimu mmwe n’di mwa akulojedwa.”
26|186|“Soni nganim’ba mmwe ikaweje mundu mpela uwwewe. Soni uwwe tukun’ganichisya kwene kuti n’di jumpepe mwa wandu waunami.”
26|187|“Basi tugwichisyani uwwe chipande cha liwunde (kuti chitujonanje) nam’baga mmwejo n’di mwa akuwecheta yakuona.”
26|188|Jwalakwe jwatite: “Ambuje wangu ni waakumanyilila chenene yankupanganya.”
26|189|Ni wankaaniile, basi ni yakwembekenye ilagasyo yalisiku lyam’bulili (waliwunde lyaipotesi), chisimu yalakweyo yaliji ilagasyo ya lisiku lyekulungwa
26|190|Chisimu mu yalakweyi mwana chilosyo, nambo wajinji mwa wanganyao nganawa wakulupilila
26|191|Soni chisimu Ambuje wenu ni wali Wamachili gakupunda, Wachanasa channope
26|192|Soni chisimu jele (Qur’aniji) jiwele jakutulusyidwa kuumila kwa M’mbuje jwa iwumbe yosope
26|193|Watulwiche najo Nsiimu (Jibulilu) wakulupichika
26|194|Pantima penu (mmwe Muhammadi ﷺ), kuti m’be mwa akutetela
26|195|Mu chiwecheto cha Charabu chakupikanika chenene
26|196|Soni yalakweyi yili mu itabu ya (wandu) wandanda
26|197|Ana nganichiwa chilosyo kukwao chanti walijiganye wa wanache wa Israila (mpela Abdullah bin Salam wawaujitiche Usilamu) ni kujimanya jalakwe (Qur’aniji kuti jakuona)
26|198|Soni tungajitulusye (Qur’aniji) kwa wanepe wangawa warabu
26|199|Basi ni kujisooma kukwao, nga nganawa wakujikulupilila jalakwe
26|200|Iyyoyopeyo tukupitisye (kujikanila Qur’an) m’mitima mwa akulewa (atamose kuti jukwasoomela mwarabu n’jao)
26|201|Ngaajikulupilila jalakwe mpaka akaiwone ilagasyo yakupoteka nnope
26|202|Basi ni tiichaichilila mwachisupuchisya wanganyao akakumanyilila
26|203|Ni tachiti: “Ana uwwe ngakomboleka kupedwa lipesa (kuti tutende toba)?”
26|204|Ana akuijanguya ilagasyo Yetu
26|205|Ana nkuiona uli, naga tuli twasengwasisye wanganyao kwa yaka (yejinji)
26|206|Kaneka ni kwaichilila (ipotesi) yawaliji nkupedwa chilanga
26|207|Ngasiyakamuchisya ayila yawele ali nkusengwasyidwa nayo
26|208|Soni Uwwe nganituujonanjeje musi uliose ikaweje wakolaga akutetela
26|209|Kuwa chikumbusyo, soni Uwwe nganituwa walupuso (pakwajonanga wandu nkanitwatetele)
26|210|Soni mashetani ngawa ni gagatulwisye jalakwe (Qur’aniji mwaakuwechetela achimakafili)
26|211|Soni ngaikuwajilwa kukwao, nambo soni nganawa akombwele (kujitulusya)
26|212|Chisimu wanganyao yakupikanila (Qur’an kumawunde jichitulukaga) asiwiiliidwe
26|213|Basi ngasimunnumbanjila pampepe ni Allah nnungu jwine, ntakwika mum’bele mwa akulagasyidwa
26|214|Ni mwatetelani walukosyo lwenu wali wakuwandichila
26|215|Nimwagoyechesye lipapiko lyenu (lya chanasa) awala wankuyiye mwa wakulupilila
26|216|Sano naga akunnyosya basi jilani: “Chisimu une mambalene nayo ichindu yankutenda.”
26|217|Nin’jegamile kwa (Allah) Jwamachili gakupunda, Jwachanasa channope
26|218|Ajula jwaakum’bona ndema jankwima (jikape kuswali patahajjudi)
26|219|Ni kutenganyikatenganyika kwenu (pakuswali ipindi nsano) pamo ni akusujudu (akuswali wane)
26|220|Chisimu Jwalakwe ni Jwakupikanichisya, Jwakumanyilila nnope
26|221|Ana nantagulile wanganyammwe jwagakuntuluchilaga mashetani
26|222|Gakuntuluchilaga jwalijose jwaunami wejinji, jwasambi nnope
26|223|Gakuponyaga yagapikene (kwinani kwaponyela achibimbi) nambo wajinji mwa wanganyao waunami
26|224|Akwimba chilaanga waliose akasawakuyaga wasokonechele
26|225|Ana ngankuiona yanti wanganyao m’chiwata chilichose (chamalowe) akuwa nkupojola
26|226|Soni kuti wanganyao akasawechetaga yangakutendaga
26|227|Ikaweje awala waakulupilile ni kutendaga yambone, ni kunkolangaga Allah kwejinji, ni kulikulupusya achimisyene panyuma pakutendeledwa lupuso (pakwajanga achimakafili ni ilaanga pa ilaanga yao yaakwimba yakwagamba Asilamu). Sano pangakawapa tamanyilile awala watesile lupuso kwagalauchila kutagalauchile
27|1|Twa-Sin. Aga ni ma Aya ga Qur’an nambo soni (chiwele) Chitabu chakusalichisya
27|2|Chongolo nambo soni chisengwasyo kwa wakulupilila
27|3|Awala waakwimikaga Swala mwakolosya ni kutolaga Zaka, soni wanganyao ya Akhera akasawa wakulupilila kusyesyene
27|4|Chisimu awala wangakukulupilila ya Akhera twasalalichisye itendo yao mwanti wanyao agamba kuwa pupulipupuli (nkusokonechela mwao)
27|5|Wanganyao ni awala waakwete kupata ilagasyo yakunyalaya (pa duniya pano), nambo soni wanganyao ku Akhera tachiwa wakwasika kusyene
27|6|Soni chisimu mmwejo (Muhammadi ﷺ) nkusoomesyedwa Qur’an kuumila kwa (Allah) Jwalunda lwakusokoka, Jwakumanyilila nnope
27|7|(Kumbuchilani) katema kajwalisalile Musa liwasa lyakwe kuti: “Chisimu une nauweni moto. Chinam’bichilile najo abali kuumila ku walakweo, kapena chinam’bichilile nacho chisinga chamoto kuti jenumanja n’jote.”
27|8|Basi ndema jajwauwichilile jwawilanjidwe kuti: “Ajaliiwe jwali pamoto ni jwali mungulugulu mwakwe. Nambo soni aswejele Allah M’mbuje jwa iwumbe yosope.”
27|9|“E mmwe Musa! Chisimu Jwalakwejotu ni Une Allah, Jwamachili gakupunda, Jwalunda lwakusokoka.”
27|10|“Soni ponyani simbo jenu.” Basi ndema jajwajiweni jinankutenganyika nti chisawu lijoka, jwagalawiche kutila nambo soni nganijulola munyuma. (Allah jwatite): “E mmwe Musa! Nkajogopa. Chisimu Une Achimitenga wangajogopa Kukwangu.”
27|11|“Nambo jwalitendele lupuso kaneko ni galausya (pakupanganya) yambone panyuma pa yakusakala basi (ngunkululuchilaga), chisimu Une ni Jwakululuka kusyene, Jwachanasa channope.”
27|12|“Soni jinjisyani ligasa lyenu pa mitima pa kansu jenu chilikopoche lili lyeswela ngawaga mwaulwele. (Ilosyo iwiliyi ili) mu ilosyo nsano nancheche. (Jaulani nayo) kwa Firiauna ni wandu wakwe, chisimu wanganyao awele wandu wakunyosya.”
27|13|Basi ndema jayaichilile isimosimo Yetu yakuloleka wanganyao watite: “Awu ni usawi wakuonechela.”
27|14|Ni waikaaniile (isimosimoyo) mwalupuso nambo soni mwakulikwesya kutendaga mitima jao jaikulupilile kusyesyene. Basi nnole mujawelele mbesi ja akuwatanganya
27|15|Soni chisimu chene pamasile patwampele Daudi ni Sulaimana umanyilisi. Ni watite wanawawili: “Lumbili losope lwene alapikwe Allah Ajula jwaatulongwesye uwwe (pakutupa ukoto) kwapunda wajinji mwa achikapolo Wakwe wakulupilila.”
27|16|Sano Sulaimana jwatamile chitengu cha Daudi. Ni jwatite: “E jenumanja wandu! Uwwe tujiganyisyidwe chiwecheto cha ijuni, ni tupedwile chindu chilichose. Chisimu walakweu ni ukoto wakuonechela.”
27|17|Ni wasonganganyisyidwe kwa Sulaimana asilikali wakwe kuumila m’majini, wandu ni ijuni. Basi ni waliji ali nkwaalidwa m’mikutulamikutula (pakajende kakwe)
27|18|Kwikanila ndema jawaiche wanganyao pachiwata chambamba, lupamba lwatite (pakusisalila mbamba sijakwe): “E jenumanja achimbamba! Jinjilani m’majumba mwenu atakwika mwan’diwete Sulaimana ni asilikali wakwe kutendaga wanganyao akakumanyilila.”
27|19|Basi ni jwamwetulile (Sulaimana) mwakusechelela ligongo lya malowe gakwe (ga lupamba). Ni jwatite: “Ambuje wangu! Mumbani machili ganti ngomboleje kutogolela ukoto Wenu wamumbele une ni achinangolo wangu, nambo soni napakomboleje kutenda yambone yampaka iyyinonyele. Ni munyinjisye une mwa ukoto Wenu mu achikapolo Wenu wambone.”
27|20|Ni jwapite nchendela ijuni, basi ni jwatite: “Itite uli kukwangu mbona ngangujiona ngukuku, kapena jili mwa akusowa?”
27|21|“Chisimu chene chinajilagasye ni ilagasyo yakandapala, kapena chingambe kujisikita, ikaweje jiiche nalyo ligongo lyakupikanika (lyajisowele).”
27|22|Nambo (ngukuku) nganijitama ndema jelewu, basi (nijaiche kwa Sulaimana ni) jatite: “Naikopocheele yanganiyyikopochela mmwe, ni nam’bichilile kuumila ku Sabai ni abali jakuonaonape.”
27|23|“Chisimu une naasimene wakongwe ali nkwalamulila (wandu wa ku Sabai), ni apedwile chindu chilichose (chakuwajilwa kola nchimwene), nambo soni akwete chindanda (cha uchimwene) chekulungwa nnope.”
27|24|“Nasimene walakweo ni wandu wao alinkulisujudila lyuwa kunneka Allah, soni shetani jwasalalichisye itendo yao, ni jwasiwilile kwitala (lyagoloka), basi wanganyao ngakupata chongoko,”
27|25|“Mwanti ngaakunsujudila Allah Ajula jwaakukoposyaga yakusisika ya kumawunde ni petaka, soni ni akuimanyilila yankusisa ni yankulosya.”
27|26|“Allah pangali nnungu jwine (jwakuwajilwa kun’galagatila) ikaweje Jwelepejo. M’mbuje jwa Arishi (Chindanda Chaulungu) Jekulungwa nnope.”
27|27|(Sulaimana) jwatite: “Chitulole naga nkuwecheta yakuona kapena n’di mwa akulambusya.”
27|28|“Jaulani ni baluwa janguji ni nkajiponye kukwao, kaneko ni nkaatundumalile (nkatame pakutalichila) ni nkalole mwachigakawele majibu gao.”
27|29|(Nyakongwe) watite: “E jenumanja achinduna! Chisimu une jiponyedwe kukwangu baluwa jakuchimbichika.”
27|30|“Chisimu jalakwe jikuumila kwa Sulaimana, soni chisimu jalakwe (jikuti): “”
27|31|“Ngasin’dikwesya kukwangu, nambo mumbichilile n’di Asilamu.”
27|32|(Nyakongwe) watite: “E jenumanja achinduna! Mumbangani yakujila pangani janguji, une nganimba namwile chilichose mpaka nkambichilile (ni kumba nganisyo syenu).”
27|33|Wanganyao watite: “Uwwe ni achinsyene machili, nambo soni achinsyene kuputa ngondo mwaukali, nambo yosope ili kukwenu, basi nnole muchinnamulile.”
27|34|(Nyakongwe) watite: “Chisimu achiwenye naga ali aujinjile musi, akasaujonangaga ni kwatenda wakuchimbichika mwa wandu wakwe kuwa wakunyosyeka, mwele ni mwaakasatendela (ndema syose).”
27|35|“Basi chisimu une chindumisye kukwao ntuuka, basi ninole kuti ana tisiuje nayo yantiuli ndumetume.”
27|36|Basi ndema jasyaiche (ndumetume sila) kwa Sulaimana, jwalakwe jwatite: “Ana nkungamuchisya ni chipanje? Yambele une Allah ili yambone nnope kupunda yampele wanganyammwe, nambo kuti jenumanja nkuchina ni ntuuka wenu.”
27|37|(Kaneka Sulaimana wansalile nnongola jwa ndumetume kuti): “Ujilani kukwao, basi chisimu chene chitwaichilile ni asilikali wangawa nkombola wanganyao kulimbana nao, soni chisimu chene chitwakoposye wanganyao mwalakwemo ali wakunyosyeka, nambo soni ali atengwiche.”
27|38|(Sulaimana) jwatite: “E jenumanja achinduna! Nduni mwa jenumanja jwataichenacho kukwangu chindanda chakwe (cha uchimwene) nkanawe kumbichilila wanganyao ali Asilamu?”
27|39|Jwawechete jwamachili nnope mwa majini kuti: “Une chimbiche nacho kukwenu nkanin’jiime kutyoka pamalo penu (panganya jenu), soni chisimu une pa chalakwecho ndili jwamachili kusyene, soni jwakulupichika.”
27|40|Jwawechete ajula juwakwete umanyilisi wa m’chitabu kuti: “Une chinam’bichilile nacho nkaniliusyaausye kukwenu liso lyenu.” Basi ndema jajwachiweni (Sulaimana chindanda cha uchimwene chila) chili chitamilichiche kukwakwe jwatite: “Ayi ili mu ukoto wa Ambuje wangu kuti aninje yanti; ana tindogolele kapena tingane! Sano jwatatogolele nikuti akutogolela kwaalikamuchisya nsyene, nambo soni jwatakane basi (akukana kwaalikonya nsyene), chisimu Ambuje wangu ni Wakupata kwejinji (wangalajila chilichose), Wantuuka wannope.”
27|41|(Sulaimana) jwatite: “Muntindanyichisye (kaoneche ka) chindanda chakwe (cha uchimwene), tulole kuti ana tachimanyilile kapena chawe mwa awala wangamanyilila (ichindu).”
27|42|Basi ndema jawaiche (nyakongwe) yawechetedwe yanti: “Ana chindanda chenu (cha uchimwene) chikuwa mpela achichi?” Jwalakwe jwatite: “Chikuwa mpela nichichichi.” (Sulaimana jwatite): “Sano uwwe twapedwile umanyilisi nkanawe jwalakwe, soni twawele Asilamu.”
27|43|Sano aila yajwaigalagatilaga kunneka Allah yansiwililaga (nyakongwejo ku Usilamu), chisimu jwalakwe jwaliji jwakuumila ku wandu achimakafili
27|44|(Nyakongwe) wasalilidwe kuti: “Jinjilani mwipenu lyanyumba.” Basi ndema jawaliweni waliganichisyaga kuti litanda, ni wakwindile (nguwo mpaka) kulosya sonjo syakwe. (Sulaimana) jwatite: “Chisimu lyalakwelitu lipenu lyanyumba lyesyasyajile ni magalasi.” (Nyakongwe) watite: “Ambuje wangu! Chisimu une naalitendele lupuso nansyene (paagalagatila inepe yangawaga Mmwe), sano nalipeleche pamo ni Sulaimana kwa Allah, M’mbuje jwa iwumbe yosope (ndili Nsilamu).”
27|45|Soni chisimu chene Uwwe twatumisye kwa achina Samuda nnongo n’jao (jwali) Swaleh (juwasalile kuti): “Mun’galagatilani Allah.” Basi naalole! Wanganyao wasyuchile kuwa makuga gawili (lyakulupilila ni lyakanila) gagaliji nkukangana
27|46|Jwalakwe jwatite: “E wandu wangu! Ligongo chichi nkuijanguichisya yakusakala (kuti impate) nkaniiwe yambone? Uli ngam’benda Allah chikuluko kuti ntendeledwe chanasa?”
27|47|Wanganyao watite: “Uwwe tutapene ligongo lyenumwe ni wan’di namwe.” Jwalakwe jwatite: “Chitapani chenu chili kwa Allah (ligongo lya itendo yenu yangalumbana), nambo jenumanja ni wandu wankuliingwa (pakumpa yambone ni yakusakala).”
27|48|Sano mu nsinda (wa Samuda) mwaliji mwana wandu nsano nancheche wawaliji nkuwatanganya pa chilambo, soni nganakolosyaga
27|49|Wanganyao watite: “Nnumbililane kwa Allah kuti chisimu chitukampute ngondo chilo jwalakwe ni liwasa lyakwe, kaneko chisimu chitunsalile jwawinjila jwakwe kuti: Uwwe nganituwandika pa chonasiko cha liwasa lyakwe, nambo soni chisimu uwwe tukuwecheta yakuona.”
27|50|Ni wapanjile malindi, nombe Uwwe nitwapanjile mipango jakonanga malindi gao kutendaga wanganyao akakumanyilila
27|51|Basi nnole mujawelele mbesi ja malindi gao! Chisimu Uwwe twajonasile wanganyao ni wandu wao wosopewene
27|52|Basi asila ni nyumba syao (syasyasyuchile kuwa) mawuucha, ligongo lya lupuso lwao. Chisimu mu yalakwei mwana chilosyo kwa wandu waakumanyilila
27|53|Ni twajokwele awala wawakulupilile nikuwa ni woga (wakun’jogopa Allah)
27|54|Soni (munkumbuchilani) Lutwi pandema jawatite kwa wandu wakwe: “Ana nkuyiichilila yausakwa (matanyula) kutendaga jenumanja n’di nkuloleela?”
27|55|“Nambo yakuona jenumanja nkwaichilila achalume pakwanilisya isako yenu kwaleka achakongwe? Nambo jenumanja niwandu ajinga.”
27|56|Basi nganiuwa wanje wa wandu wakwe (kuti waliji wambone,) ikaweje kuwecheta yanti: “Mwawingani waliwasa lya Lutwi m’musi mwenu, chisimu wanganyao ni wandu waakuliiswejesya (chatamile syapi m’musi wausakwa!)”
27|57|Basi ni twankulupwisye jwalakwe pamo ni liwasa lyakwe, ikaweje wankwakwepe; twapimichisye (yakuwa) mwa akusigalila munyuma (ni wajonasiche)
27|58|Ni twatuluchisye wula (ja maganga), kaje kusakala wula ja akuteteledwa
27|59|Jilani (mmwe Muhammadi ﷺ): “Lumbili losope lwene alapikwe Allah, soni ntendele uwe pa achikapolo Wakwe awala wawasagwile. Ana Allah nijwali Jwambone kapena ayila yaakuiwanganya (ni Allah pakuigalagatila)?”
27|60|Kapena (jwambone ni) Ajula jwaagumbile mawunde ni mataka, ni kuntuluchisya kuumila kwinani mesi (gawula), ni tumesisye ni galakwego matimbe gana uwigo gagakwete kusalalila? Nganiuwa kukwenu (ukombosi) wanti nikumesya itela yakwe. Ana pana nnungu jwine pampepe ni Allah? (Ngwamba!) Nambo wanganyao niwandu waakuwika chakulandanyichisya (ni Jwalakwe pakuchigalagatila)
27|61|Kapena (jwambone ni) Ajula jwaalitesile litaka kuwa lyakutamilichika, ni kuwika nkatikati mwakwemo sulo, ni kuliwichila matumbi gakunyichisya, ni kuwika chakusiwilila chilikati cha mbwani siwili (ja mesi gachijete ni jamesi gakumweka)? Ana pana nnungu jwine pampepe ni Allah? (Ngwamba!) Nambo wajinji mwa wanganyao wangali chachimanyi
27|62|Kapena (jwambone ni) Ajula jwaakun’jangaga jwainkanganiche pati am’bombilemo, ni jukungunukulaga masausyo, ni akum’bika wanganyammwe kuwa wawinjila pachilambo (panyuma pa wandu wane)? Ana pana nnungu jwine pampepe ni Allah? (Ngwamba!) Yannonope niyankukumbuchilaga
27|63|Kapena (jwambone ni) Ajula jwaakun’jongolelaga mu chipi cha pankuuli ni pambwani, nambo soni Ajula jwaakutumisyaga mbungo kuwa chisengwasyo paujo pa ukoto Wakwe (wula nkanijigwe)? Ana pana nnungu jwine pampepe ni Allah? (Ngwamba!) Atukwiche Allah ku yaakum’bwanganya nayo
27|64|Kapena (jwambone ni) Ajula jwaakutandisyaga gumba iwumbe kaneko ni kuiwusyawusya (panyuma pa kuwa), nambo soni Ajula jwaakumpaga lisiki kuumila kwinani ni pasi? Ana pana nnungu jwine pampepe ni Allah? (Ngwamba!) Jilani: “Ikani nao umboni wenu nam’baga jenumanja nkuwecheta yakuona.”
27|65|Jilani: “Wali kumawunde ni petaka ngakumanyilila yakusisika ikaweje Allah, ni ngakumanyilila soni kuti chakachi chachiukulidwa m’malembe.”
27|66|Ana umanyilisi wao uyiche pakomangala pakuimanya ya Akhera (kwanti ni kuwusyaga yandema jakwichila)? (Ngwamba!) Nambo wanganyao ali mu kaichila yajalakwejo, nambo soni wanganyao ali mu ungalola usyesyene wa yajalakwejo
27|67|Ni wawechete awala wawakanile kuti: “Ana tuli tusyuchile litakatakape uwwe ni achatati wetu, nambo yakuona tuchikoposyedwa (m’malembe nikuwa niumi soni)?”
27|68|“Chisimu tuwele tuli nkupedwa chilanga cha yalakweyi uwwe mpaka ni achatati wetu kalakala (uwwe nkanitupagwe), nganiyiwatu yalakweyi ikaweje adisiadisi syawandu wandanda.”
27|69|Jilani (mmwe Muhammadi ﷺ): “Jendagani pa chilambo ni kupita nchilola mujawelele mbesi ja akulewa.”
27|70|Ni ngasimwadandaulila wanganyao, soni ngasim’ba pakangani ligongo lya malindi gaakutenda
27|71|Wanganyao ni akutiji: “Ana chele chilangachi chiyiche chakachi nam’baga jenumanja nkuwecheta yakuona?”
27|72|Jilani: “Kuwankuwa ili dusi munyuma mwenumo ine mwa ayila yankuwa nkuikulumisya”
27|73|Soni chisimu Ambuje wenu ni Asyene umbone wakwatendela wandu, nambo wajinji mwa wanganyao wangatogolela
27|74|Soni chisimu Ambuje wenu akumanyilila yaikusisa mitima jao ni yaakuilosya papaswela
27|75|Soni pangali chakusisika chilichose kwinani ni pasi, ikaweje chili m’Chitabu chakusalichisya (chilichose Al-Lauh Al-Mahfuz)
27|76|Chisimu aji Qur’an jikusimulila ku wanache wa Israila yaijinji mwa ayila yaakuwa wanganyao ali nkutindana
27|77|Soni chisimu jele (Qur’aniji) jiwele chongolo ni chanasa kwa wakulupilila
27|78|Chisimu Ambuje wenu tachijilanya chilikati chao ni ulamusi Wakwe (wakuona), soni Jwalakwe ni Jwamachili gakupunda, Jwakumanyilila nnope
27|79|Basi jegamilani kwa Allah, chisimu mmwejo (Muhammadi ﷺ) n’di pa yakuona yakuonechela
27|80|Chisimu mmwe nganim’ba mwapikanisye wawe, soni nganim’ba mwapikanisye asiiwa m’bilango (kupikana kwakwakamuchisya, niyalumo soni achimakafili) ndema jaakutiila achilosyaga migongo jao (kuti akapikana yankwasalila)
27|81|Soni nganim’ba mmwe wanti ni kwajongolela wangalola pakwatyosya mu kusokonechela kwao, nganim’ba mwapikanisye ikaweje awala waakukulupilila ma Aya Getu, ni kuwa wanganyao wakulipeleka (kwa Allah pakuwa Asilamu)
27|82|Sano ndema jalichisimichika lilowe (lya ilagasyo) pa wanganyao, (Kiyama jili jiwandichile), tuchakopochesya chinyama kuumila mwitaka, chachichiwa chili nkwawechetekasya, ligongo wandu waliji akakugakulupilila kusyesyene ma Aya Getu
27|83|Soni (kumbuchilani) lisiku lituchisonganganya kuumila mu umati uliose likuga mwa awala waakukanila ma Aya Getu, basi ni tachiwa ali nkwaalidwa m’mikutula-mikutula (nikusakulidwaga wa kuchiwalanjilo)
27|84|Kwikanila ndema jatachiikangana (pameso pa Allah Jwalakwe) tachiti: “Ana mwagakanilaga ma Aya Gangu kutendaga nganin’gasyungula kwagamanya chenene, kapena nambi chichi (chine) chamwaliji nkutenda?”
27|85|Ni lichisimichika lilowe (lyachonasiko) pa wanganyao ligongo lya lupuso lwao, mwanti ngasakombola kuwecheta (kwakuliwalanga)
27|86|Ana nganayiona wanganyao yanti Uwwe twatendele chilo kuti apumulejemo, muusi nikuwa wakuloleka? Chisimu mu yalakweyo muwele mwana ilosyo kwa wandu waakukulupilila
27|87|Soni (kumbuchilani) lisiku lyachiligombedwa lipenga nikogopa (kwakuwanako) yosope yaili kumawunde ni yaili petaka, ikaweje yataachiisaka Allah (kuti ikajogopa), soni yosope ichim’bichilila Jwalakwe ili yakulinandiya
27|88|Ni tinchigaonaga matumbi ni kugaganichisyaga kuti gali chilimbanganile (m’malo mwakwe), nambo kutendaga gali nkwenda mugakwendelaga mawunde gawula. (Gele) nimasengo ga Allah Ajula jwaachikolosisye chenene chindu chilichose. Chisimu Jwalakwe ni Nkusimanya chenene abali syosope sya yankutenda
27|89|Jwalijose jwatachiika ni (chitendo) chambone, basi tachipata (malipilo) gambone nnope kupunda chalakwecho, nambo soni wanganyao tachiwa pantunjelele ku chogoyo cha lyele lisikulyo
27|90|Sano jwalijose jwatachiika ni (chitendo) chakusakala, basi tachiponyedwa ngope syao chamakuku ku Moto, (ni kuchiwechetedwa kukwao kuti): “Ana nkulipidwa (inepe) pangawaga yamwaliji nkupanganya?”
27|91|(Jilani mmwe Muhammadi ﷺ): “Chisimu namulidwe yakuti nan’galagatileje (Allah) M’mbuje jwa awu Nsinda (wa Maaka), Ajula jwawautesile kuwa wakuchimbichika, soni chiwele Chakwe Jwalakwe chindu chilichose, soni ni namulidwe kuti mbe mwa Asilamu.”
27|92|“Soni ni kuti soomeje Qur’an.” Sano mundu jwaajongweche, basi nikuti akongoka kwalikamuchisya nsyene, nombe najo mundu jwasokonechele, basi (akusokonechela kwalikonya nsyene), jilani: “Chisimu une ndili mwa akutetela.”
27|93|Jilani (mmwe Muhammadi ﷺ): “Lumbili losope lwene alapikwe Allah. Sampano tannosye imanyilo Yakwe basi ni tiyyimanyilile. Soni Ambuje wenu nganawa wanti ni ngaimanya yankutenda wanganyammwe.”
28|1|Twa-Sin-Mim
28|2|Aga ni ma Aya ga m’Chitabu chakusalichisya
28|3|Tukunsoomela mmwe sine mwa abali sya Musa ni Firiauna mwakuonaonape, kwa wandu waakukulupilila
28|4|Chisimu Firiauna jwalikwesisye pa chilambo, ni watesile achinsyene (chilambocho) kuwa mikutula-mikutula, likuga line mwa jamanjao walitondweye machili (wanache wa Israila watesile kuwa achikapolo), jwaliji nkusikita wanache wao wachilume ni kwalekaga umi wanache wao wachikongwe, chisimu jwalakwe jwaliji mwa akuwatanganya
28|5|Ni twasachile kwatendela yaukoto awala wawatondoyedwe machili pa chilambo, ni kwatenda kuwa achinnongola, ni kwatenda soni kuwa wawinjila
28|6|Ni kuti twalimbanganye wanganyao pa chilambo, ni kunnosya Firiauna ni Hamana kwisa soni asilikali wao kuumila kwa jamanjao (wanache wa Israilao) yawaliji nkuijogopa (yakwasumula uchimwene wao)
28|7|Ni twan’juwulile mamagwe Musa yanti: “Mun’jonjesyeje jwalakwe (Musa). Nambo naga mun’jogopele (kuti atakwisa mwankopocheele Firiauna), basi mumponye nnusulo; nkajogopa soni nkadandaula, chisimu Uwwe chitum’buchisye jwalakwe kukwenu, ni kwisa kuntenda kuwa mwa achimitenga.”
28|8|Basi ni wannokwete wandu wa Firiauna kuti chasyuche kuwa mmagongo jwao ni chakudandaulisya chao. Chisimu Firiauna ni Hamana kwisa soni asilikali wao waliji wakulemwa
28|9|Wankwao Firiauna ni watite: “Chakutetewalila liso lyangune ni lyenumwe! Nkam’bulaga jwalakweju mwine kuwa nkutukamuchisya, kapena tugambe kuntenda kuwa mwana (gwetu).” Ni (watesile yalakweyi) wanganyao akakumanyilila (yakuichisya yakwe)
28|10|Sano mu ntima mwa mamagwe Musa mwasyuchile kuwa mwangali chachipali (ikaweje nganisyo syakun’ganisya mwanagwe), mwanti jwasigele panandi kuti ayilochesye ya jwalakwejo (kuti mwanagwe), tungawaga kuulimbanganya ntima wakwe (ni chikulupi), kuti awe mwa akukulupilila (chilanga cha Allah)
28|11|Sano (mama) ni wansalile nnumbugwe (Musa) kuti: “Munkuyeje jwalakwe (kwagakuja najo mesigo).” Basi jwalakwe ni wannolaga chapakutalichila kutendaga wanganyao akakumanyilila
28|12|Soni Uwwe twaliji tuli tunkanyisye kala jwalakwe (liwele lililyose lya) akonjesya, (kwikanila ndema jajwaiche nnumbugwe) ni jwatite: “Ana nannanjile kwa achinsyene nyumba watannelele jwalakweju, ni kutama najo soni wanganyao mwakunchengeta chenene?”
28|13|Basi ni twam’buchisye kwa mamagwe kuti litulalile liso lyao, nambo soni kuti akadandaula, ni kuti amanyilile yanti chilanga cha Allah nichakuonaonape. Nambo wajinji mwa wanganyao ngakumanyilila
28|14|Sano ndema jawakuiche (Musa) komangala kwakwe ni kuliingaana (ulumelume wakwe), twampele lunda lwakusokoka ni umanyilisi; soni iyyoyopeyo niyatukutiji pakwalipila wakolosya
28|15|Ni jwajinjile mu nsinda pa ndema janti achinsyene nsindao akakumanyilila, basi ni wasimene mwalakwemo wandu wawili ali nkumenyana – jwinejo jwakuumila mwikuga lyakwe (mu wanache wa Israila), sano jwinejo jwakuumila mwa amagongo wakwe. Sano ajula jwakuumila mwikuga lyakwe jwam’bendile chikamuchisyo pa ajula jwakuumila mwa amagongo wakwe, basi Musa ni wantwanjile suwa ni kum’bulaga. Jwalakwe jwatite: “Ayi (yandesileyi) nimasengo gashetani; chisimu jwalakwe nimmagongo jwakusochelesya, jwakuonechela.”
28|16|Jwalakwe jwatite: “Ambuje wangu! Chisimu une nalitendele lupuso nansyene, basi ngululuchilani.” Basi (Allah) ni wankululuchile. Chisimu Jwalakwe ni Jwakululuka kusyene, Jwachanasa channope
28|17|Jwalakwe jwatite: “Ambuje wangu! Ligongo lya ukoto wamumbele, basi ngasimba jwakwakamuchisya akulewa.”
28|18|Basi ni kwanchelele mu nsinda juli jwawoga aku ali nkwembecheya (yakuichisya ya chilewi chakwe), basi ajile sayi, (ampikene) ajula jwana kum’bendaga chikamuchisyo liso ali nkun’gumilila (pakum’bilanga kuti ankamuchisye soni pa mmagongo jwakwe jwine). Musa wansalile jwalakwe kuti: “Chisimu mmwe ni nkusokonesya jwakuonechela.”
28|19|Basi pandema jajwasachile (Musa) kuntwanga ajula mmagongo jwa wanawawilio, (nkuwenda chikamuchisyo jula jwapelaga kuti Musa akusaka kuntwanga jwele ni) jwatite: “Ana nkusaka kumulaga mpela yamwatite pakuulaga mundu liso? Mmwe ngankusaka inepe, ikaweje kuti m’be wakulikwesya pa chilambo, nambo soni ngankusaka kuwa mwa akwilanya.”
28|20|Ni jwaiche mundu kuumila kumbesi kwa nsinda ali nkutugala. Jwalakwe jwatite: “E mmwe Musa! Chisimu achinkulungwa akunnanganila yakum’bulaga, basi kopokani (m’chilambo muno), chisimu une ndili mwa akunsachilila mmwe yambone.”
28|21|Basi ni jwakopweche mwalakwemo juli ni woga, aku juli nkwembecheya (kumpata yakusakala kuumila kwa amagongo wakwe). Jwatite: “Ambuje wangu! Munyokolani ku wandu walupuso.”
28|22|Sano ndema jajwalungeme ku upande wa Madiyana jwatite: “Mwine Ambuje wangu kuwa nkunjongolela kwitala lyagoloka.”
28|23|Sano ndema jajwagayiche mesi ga ku Madiyana, jwalisimene palakwepo likuga lya wandu linankumwesya (ilango yao), ni jwasimene mungulugulu mwao achakongwe wawili ali nkuisiwilila (ilango yao kuti ikamwa nao mesi). Jwalakwe jwatite: “Chichi chipali kukwenu?” Wanganyao watite: “Nganituwa tumwesisye (ilango yetu) mpaka akatyosye kaje akuchinga (ilango yao ligongo nganituwa tukombwele kulimbana nao), baba wetu soni wachekulupe nnope.”
28|24|Basi jwalakwe ni wamwechesye wanganyao (ilango yao), kaneko ni jwagalauchile pa m’bulili ni jwatite: “Ambuje wangu! Chisimu une ngulajila chambone chilichose champaka munduluchisye.”
28|25|Basi ni wam’bichilile jumpepe mwa (achakongwe) wawili wala, junankwenda mwasonisoni. (Jwankongwe) jwatite: “Chisimu atati wangu akum’bilanga kuti akan’dipile malipilo ga kutumwechesya uwwe (ilango yetu).” Basi ndema ja wam’bichilile (Shuaibu) ni kunsimbila abali, jwalakwe jwatite: “Nkajogopa, n’jokweche ku wandu walupuso.”
28|26|Jumpepe mwa (achakongwe) wawili wala jwatite: “E atati wangu! Munnembani jwalakweju masengo (gakuchinga ilango mmalo mwetuwe), chisimu jwambone kunnemba mmwe masengo ni jwamachili nambo soni jwakulupichika, (sano inaiwiliyo mwa jwalakweju ipali).”
28|27|(Shuaibu) jwatite: “Chisimu une ngusaka kuti nannombesye jumpepe mwa asikana wangu wawiliwa, pakundumichila yaka nsano naitatu, nambo naga tinkwanisye likumi basi tikuwe kusaka kwenu. Soni ngangusaka kunnonopeyechesya (pakuntupiya yaka). Timusimane – nasakaga Allah – kuti ndili mwa wandu wambone (wakwanisya chilanga).”
28|28|(Musa) jwatite: “Chalakwe (chilangachi) chili chilikati changune ni alakwe. Ndema jilijose mu siwilisi jachingwanilisye, basi ngatendeledwa lupuso, soni Allah ni Nkulolela pa yatukuwechetayi.”
28|29|Basi katema kajwakwanilisye Musa ndema (jila) ni kuwigula achijendaga ni liwasa lyakwe jwauweni moto ku upande wetumbi. Jwalakwe jwalisalile liwasa lyakwe kuti: “Jembechelani, chisimi une nauweni moto; mwine une kuwa nkum’bichilila najo abali jinejakwe kuumila kwalakweko, kapena chisinga chamoto kuti jenumanja n’joote.”
28|30|Basi ndema ja jwauwiche (motowo), jwawilanjidwe kuumila ku upande wakun’dyo kwa chiwata, pewuto lyaupile kuumila m’chitela: “E mmwe Musa! Chisimu Une ni Allah, M’mbuje jwa iwumbe yosope.”
28|31|“Soni ponyani pasi simbo jenu.” Basi ndema jajwajiweni jinankutenganyika nti chisawu lijoka, jwagalawiche kutila soni nganijulola munyuma. (Allah jwatite): “E mmwe Musa! Wandichilani soni nkajogopa. Chisimu mmwejo n’di mwa akuwa pantunjelele.”
28|32|“Jinjisyani ligasa lyenu pa mitima pa kansu jenu chilikopoche lili lyeswela (lyakumelemenda) ngawaga mwaulwele, soni umbatisyani ligasa lyenu chakungwapa kwenu ligongo lya woga (waumpatile pakuliona lijoka basi ni tiumale wogao, nambo soni ligasalyo tiliujile mulyawelele), basi yalakweyi ni ilosyo iwili yakuumila kwa Ambuje wenu kuja kwa Firiauna ni nduna syakwe. Chisimu wanganyao awele wandu wakunyosya.”
28|33|(Musa) jwatite: “Ambuje wangu! Chisimu une nawuleje mundu mwa wanganyao, ni ngogopa kuti takambulaje.”
28|34|“Soni achimwene wangu Haruna niwali wakuchachuka lulimi kumbunda une; basi mwatumisyani none kuwa akungamuchisya kuti akandwatwajileje (akanjitichisyeje yatingawecheteje). Chisimu une ngogopa kuti wanganyao ata kuja kwisa mwanganile.”
28|35|(Allah) jwatite: “Chitun’dimbanganye nkono wenu ni nkulugwenujo, ni chitum’biichile wanawawilimmwe machili, mwanti wanganyao nganawa akuyiche kukwenu (pakumpa isausyo); ni isimosimo Yetu, wanawawilimmwe kwisa soni wandu wakunkuya ni watim’be wakupunda.”
28|36|Basi ndema jawaichilile Musa wanganyao ni isimosimo Yetu yakuonechela papaswela, wanganyao watite: “Nganiyiwatu ayi ikaweje usawi wakutungwa, soni nganitupikaneje ya yalakweyi kwa achatati wetu wandanda.”
28|37|Musa ni jwatite: “Ambuje wangu ni waakummanya chenene jwaiche ni chongolo kuumila Kukwakwe, ni jwachijiwe mbesi jakwe (jambone) pa chilambo (cha duniya chino ni ku Akhera kwakwe). Chisimu chene walupuso ngawa nkupunda.”
28|38|Firiauna ni jwatite: “E jenumanja achinduna! Ngangummanyilila kukwenu nnungu jwinejwakwe jwangawaga une, basi mungolechesyani mmwe Hamana (moto wakochela njelwa) syelongo, ni mundawile chipilala kuti mwine une ngan’dingule nnungu jwa Musa, soni chisimu une ngun’ganichisya jwalakwe kuti juli mwa akulambusya.”
28|39|Ni jwalikwesyisye jwalakwe ni asilikali wakwe pa chilambo mwangawajilwa, ni waganichisyaga kuti wanganyao Kukwetu ngasauchisyidwa
28|40|Ni twankwembekenye jwalakwe ni asilikali wakwe ni twaaponyisye m’mbwani. Basi nnole mujawelele mbesi ja walupuso
28|41|Ni twatesile wanganyao kuwa achinnongola wakuwilanjila ku Moto, soni lisiku lya Kiyama ngasakamuchisyidwa
28|42|Ni twakuyichisye wanganyao pa duniya pano ni malweso, sano lisiku lya Kiyama wanganyao tachiwa mwa akunyalaya kusyene, (wakutalichisyidwa ku yambone iliyose)
28|43|Soni chisimu pamasile patwampele Musa Chitabu panyuma pakujijonanga mikutula jandanda, kuwa muli kwa wandu, chongolo nambo soni chanasa kuti wanganyao akumbuchile
28|44|Ni nganim’ba mmwe (Muhammadi ﷺ) kuupande wa kwigulo (kwetumbi) pandema jatwampaga Musa lilamusi (lya utume), nambo soni nganim’ba mwa akutendela umboni
28|45|Nambo Uwwe twagumbile mikutula (jejinji panyuma pa Musa), ni galewipe maumi gao (mwanti mpaka syaliwaliche abali sya achimitume). Soni mmwe (Muhammadi ﷺ) nganintameje ku wandu wa ku Madiyana ni kwasoomelaga ma Aya Getu, (kwanti mpaka ni nsimanye abali syao), nambo Uwwe ni watuwele Akutumisya (achimitume ni kutumisya abali syao kukwenu)
28|46|Soni mmwe (Muhammadi ﷺ) nganim’ba ku upande wetumbi ndema jatwam’bilangaga (Musa), nambo (mmwe tuntumisye kuwa) ukoto wakuumila kwa Ambuje wenu kuti mwatetele wandu wanganijwaichilileje nkutetela mmwe nkanim’biche, kuti wanganyao akumbuchile
28|47|Soni ingawaga kuti nkwapata ipato ligongo lya yagalongwesye makono gao ni akutiji: “Ambuje wetu! Uli ngatumisya kukwetu ntenga kuti tukuye ma Aya Genu ni kuwa mwa akukulupilila?” (Nga nganituntumisya kukwao, nambo tuntumisye kuti asowe chakulambuchisya)
28|48|Basi ndema jachaichilile chakuona (Muhammadi ﷺ) kuumila Kukwetu akutiji: “Nambi uli nganapedwa yanti mpela yawapedwile Musa?” Ana wanganyao nganaikana yawapedwile Musa kala? Ni akutiji (pakwamba ya Taurat ni Qur’an): “Usawi uwili waukamusyana.” Ni akutiji: “Chisimu uwwe tukuukana woseo.”
28|49|Jilani (mmwe Muhammadi ﷺ): “Basi ikani nacho chitabu kuumila kwa Allah chachili chakongoka nnope kumpunda iwiliyi, kuti une nachikuyeje nam’baga jenumanja nkuwecheta yakuona.”
28|50|Nambo naga wanganyao akan’janga mmwe, basi manyililani yanti wanganyao agamba kuya isako yao. Ana ninduni jwali jwakusokonechela nnope kwakumpunda mundu jwagamba kuya isako yakwe mwangali chongoko chakuumila kwa Allah? Chisimu Allah ngakwajongolaga wandu walupuso
28|51|Soni chisimu pamasile pa twalunguchisye wanganyao malowe (gachamuko jajili Qur’an), kuti mwine takumbuchile (nambo kwapi)
28|52|Awala wanakwapaga chitabu kala jalakwe (Qur’an) nkanijiyiche, wanganyao jalakwe akujikulupilila (mpela ‘Abdullah bin Salam ni Salman Al-Farisi)
28|53|Soni pati jichisoomedwaga kukwao akasatiji: “Uwwe tujikulupilile jalakwe, yalakweyi niyakuona yakuumila kwa M’mbuje gwetu, chisimu uwwe namuno nkanijiwe jalakweji, twaliji Asilamu (wakuya Musa ni Isa).”
28|54|Wanganyao tachipedwa malipilo gao kawilikose ligongo lya kupilila kwao, ni akutyosyaga ni yambone yakusakala, nambo soni mu ichindu yatwapele akasatolaga
28|55|Soni pati apikene yangali mate akasaiwambalaga ni akasatiji: “Uwwe tukwete masengo getu, nombe jenumanja nkwete masengo genu. Ntendele uwe kukwenu. Uwwe wangasachilila (kwakuya) ajinga.”
28|56|Chisimu mmwe nganim’ba mun’jongwele jwamunnonyele, nambo Allah akun’jongolaga jwakunsaka, soni Jwalakwe ni jwaakwamanya chenene akongoka
28|57|Sano wanganyao ni watite: “Naga tukuye chongoko chan’di nacho chituswambidwe m’chilambo mwetu.” Ana nganitwatamilikachisya wanganyao malo gakuchimbichika gantunjelele (Maaka), kwaikwika mwalulele isogosi yamitundumitundu kuwa lisiki lyakuuma Kukwetu? Nambo wajinji mwa wanganyao ngakumanyilila
28|58|Soni jilingwajilingwa mwa misi jatwajijonasile, janakutwanjilaga ndamo jao (jambone)! Sanotu amo nimmalo mwao mwanganimutamidweje panyuma pao ikaweje panandipe, soni Uwwe niwatwaliji Wawinjila
28|59|Ni nganawa Ambuje wenu (Allah) wanti nikonanga misi mpaka akatumisye mu nsinda wakwe wekulungwa ntenga jwakwasoomela wanganyao ma Aya Getu (nkugakanamo nikwajonangaga), soni nganituwa wakujijonanga misi ikaweje achimisyeneo ali walupuso
28|60|Soni ichindu iliyose yampedwile iwele yakusengwasya umi wa duniya ni ipeto yakwe, nambo yaili kwa Allah niyambone nnope soni yakwendelechela, ana ngankuitaga mulunda
28|61|Ana mundu jwatutawene najo chilanga chambone (chakuja kwinjila ku Mbepo) mwanti jwalakwe takasimangane nacho, mpaka julandane ni mundu jwatunsengwasisye ni yakusengwasya ya umi wa duniya, kaneka jwalakwe lisiku lya Kiyama nikuja kuwa mwa akwika nao (kuti aponyedwe m’Moto)
28|62|Soni (kumbuchilani) lisiku lyatachawilanga wanganyao (Allah) basi ni tachiti: “Ali kwapi akumwanganya nao awala wamwaliji nkulitwanjila?”
28|63|Tachiwecheta awala walichisimichika pa wanganyao lilowe (lyakupedwa ilagasyo) kuti: “Ambuje wetu! Awa ni awala watwasochelesye. Twasochelesye wanganyawa mpela yatwatite pakusochelela (twachimisyewe), tukuliipaata Kukwenu; nganawa wanganyao nkutugalagatila uwwe.”
28|64|Ni ichiwechetedwa yanti: “Mwawilangani akwawanganya wenu.” Basi ni tachawilanga nambo ngasiwajanga, ni tachiyiona ilagasyo. (Pa jele ndemajo tachisachilila yanti): Bola wanganyao angawe wajongokaga (pa duniya nikuti nga nganaiona ilagasyoyo)
28|65|Soni (kumbuchilani) lisiku lyatachawilanga wanganyao (Allah) basi ni tachiti: “Ana ichichi mwajanjile achimitenga?”
28|66|Ni sichasowa wanganyao abali (sya kwanga kwakwajokola) lyele lisikulyo, soni wanganyao ngasawusyana
28|67|Nambo mundu jwatesile toba ni kulupilila ni kutendaga soni yambone, basi jwalakwe tachiwa mwa wandu wakupunda
28|68|Sano Ambuje wenu akasagumba chaakusaka ni kusagula (chaakusaka). Nganakola wanganyao kusagula kulikose. Aswejele Allah, soni atukwiche kwannope ku yaakum’bwanganya nayo
28|69|Soni Ambuje wenu akuimanyilila yaikusisa mitima jao ni yaakuilochesya papaswela
28|70|Soni Jwalakwe ni Allah; pangali nnungu jwine (jwakuwajilwa kun’galagatila) ikaweje Jwelepejo. Jukwete kulapilidwa kosope kwene pandanda (pa duniya pano) ni pambesi pakwe (ku Mbepo), soni jukwete ulamusi, soni Kukwakwe tinchiuchisyidwa
28|71|Jilani: “Ana nkuiona uli naga Allah ali am’biichiile jenumanja chilo kuwa chakwendelechela mpaka lisiku lya Kiyama, ana ninnunguchi jwangawaga Allah jwampaka am’bichilile nalyo lilanguka? Ana jenumanja wangapikana?”
28|72|Jilani: “Ana nkuiona uli naga Allah ali am’biichiile jenumanja muusi kuwa wakwendelechela mpaka lisiku lya Kiyama, ana ninnunguchi jwangawaga Allah jwampaka am’bichilile nacho chilo chakuti ntulalilejemo? Ana jenumanja wangalola?”
28|73|Soni mwa ukoto Wakwe, wam’biichiile jenumanja chilo ni muusi kuti ntulalilejemo (nchilomo), ni kuti nsosejesoseje umbone Wakwe (muusi), ni kuti jenumanja m’beje wakutogolela
28|74|Soni (kumbuchilani) lisiku lyatachawilanga wanganyao (Allah) basi ni tachiti: “Ali kwapi akumwanganya nao awala wamwaliji nkulitwanjila?”
28|75|Ni tuchikoposya kuumila mu nkutula uliose mboni (jakuutendela umboni nkutulao) ni tuchiti: “Ikani nao umboni wenu.” Basi ni tachimanyilila yanti: Yakuona ni ya Allah (Jikape), ni ichasokonechela wanganyao (isanamu) yawaliji nkuisepelela
28|76|Chisimu Qaruna jwaliji mu wandu wa Musa, nambo jwalikwesyisye kukwao. Ni twampele imatiilo yachipanje yanti; makiyi gakwe ganti nikusitopelwa nago likuga lya wandu wamachili. (Kumbuchilani) katema kawansalile wandu wakwe kuti: “Nkatwangaga, chisimu Allah jwangaanonyela wakutwanga.”
28|77|“Ni nsosejesoseje ni yampele Allah Nyumba Jambesi, ni ngasin’diwalila liunjili lyenu lya duniya, soni kolosyani (masengo) yatite Allah pakunkolochesya mmwe (ichindu yenu), ni ngasinsachilila kuwatanganya pa chilambo, chisimu Allah jwangaanonyela akuwatanganya.”
28|78|Jwalakwe jwatite: “Chisimu mbedwile yalakweyi ligongo lya umanyilisi wangwete.” Ana ngajukumanyilila yanti Allah pamasile pawajijonasile m’bujo mwakwe mikutula jajaliji jakulimbangana nnope kumpunda jwalakwejo, nambo soni jakutupiya nnope kusonganganya (chipanje)? Sano akulewa ngasaja kuwusyidwa ya sambi syao
28|79|Basi ni jwakopweche (mwakutwanga) ku wandu wakwe juli julipetilepetile. Awala wawaliji nkusachilila umi wa duniya watite (pakumbila): “Ah, nabola uwwe tungakole yanti mpela yapedwile Qaruna! Chisimu jwalakwe jukwete liunjili lyekulungwa nnope.”
28|80|Nambo awala wawapedwile ilimu (ya dini) watite: “Kutapana kwenu wanganyammwe! (Yele yangakumbila), malipilo ga Allah (ku Akhera) ni gagachiwa gambone nnope kwamundu jwaakulupilile ni kutendaga yambone. Ni ngasaja kupedwa yalakweyo ikaweje akupilila.”
28|81|Basi ni twantitimisye nalyo litaka jwalakwe ni nyumba jakwe, ni nganijukola likuga line lililyose lyakunkamuchisya kulimbana ni Allah, soni nganijuwa mwa akulikamuchisya achimisyene
28|82|Sano awala wawakumbilaga uchimbichimbi wakwe mwaliso watandite kuwecheta kuti: “E yakuona! Allah akunsapangulilaga lisiki jwansachile (namuno juli jwakuwenjedwa Kukwakwe), ni kunnandiyichisya (lisikilyo jwansachile namuno juli jwakunonyeledwa Kukwakwe). Ingawaga kuti Allah jwatutendele ukoto uwwe, angatutitimisye. E yakuona! Achimakafili nganawa apundile.”
28|83|Ajila nyumba ja Akhera (Mbepo) tujiwisile kuwa ja awala wangaakusaka kulikwesya pa chilambo namuno kuwatanganya. Sano mbesi jambone jili kwa wawoga (wakun’jogopa Allah)
28|84|Jwalijose jwatachiika ni (chitendo) chambone basi tachipata (malipilo) gambone nnope kumpunda chalakwecho, nombe soni jwalijose jwatachiika ni (chitendo) chakusakala, basi ngasalipidwa awala wawatendaga yakusakala ikaweje yawaliji nkutenda
28|85|Chisimu Ajula jwantuluchisye mmwe (Muhammadi ﷺ) Qura’an tachim’buchisya kwene kumalo kwakuwujila (ku Maaka kapena ku Mbepo). Jilani: “Ambuje wangu niwaakummanyilila chenene jwaiche ni chongoko, ni jwali nkupotela kwakuonechela.”
28|86|Soni mmwe (Muhammadi ﷺ), nganin’jembecheyaga yanti Chitabu (Qur’an) ni kutumisyidwa kukwenu, ikaweje (chitumisyidwe kwa) ukoto wakuumila kwa Ambuje wenu, basi ngasim’ba ata panandi nkwakamuchisya achimakafili (pa dini jao jaakum’bilanjila)
28|87|Soni akasansiwilikanganya wanganyao ata panandi ku ma Aya ga Allah panyuma panti gali gantuluchile, soni wilanjilani kwa Ambuje wenu, ni ngasim’ba ata panandi mwa akuwanganya (Allah ni isanamu)
28|88|Ni ngasimunnumbanjila pamo ni Allah nnungu jwine. Pangali nnungu jwine (jwakuwajilwa kunnumbanjila) ikaweje Jwelepejo. Chindu chilichose chichijonasika kusigala Ngope Jakwe pe. Ulamusi ni Wakwe, soni Kukwakwe tinchiuchisyidwa
29|1|Alif-Lam-Mim
29|2|Ana wandu akuganichisya yanti tagambe kulechedwa achiwechetaga yanti: “Tukulupilile.” Kutendaga wanganyao akakulinjidwa (pachikulupi chao)
29|3|Soni chisimu pamasile patwalinjile awala wapaujo pao. Basi Allah tiwamanyukule kusyene awala waakulupichiche (pachikulupi chao), ni tiwamanyukule soni kusyene waunami
29|4|Kapena akuganichisya awala waakupanganya yakusakala kuti kuwa nkutupunda Uwwe (pakutugwala mwanti ningaapa ilagasyo)? Kaje kusakala nnope chiilanyo chao
29|5|Mundu jwaakwembecheya kusimangana ni Allah, basi chisimu ndema ja Allah (jakusimanganila Najo) jikwisa kwene (mwangalepecheka), soni Jwalakwe ni Jwakupikanichisya, Jwakumanyilila nnope
29|6|Sano jwaakulimbichila (pakulimbana ni amagongo kapena ni ntima wakwe), nikuti akulimbichila kwaalikamuchisya nsyene, chisimu Allah ni Jwakusichila nnope kwangalajila iwumbe (iliyose)
29|7|Sano awala wakulupilile ni kutendaga yambone, tuchasimachisya kwene yakusakala yao ni kwalipila kwene pa yambone nnope yawaliji nkupanganya
29|8|Sano mundu tunchisisye kwatendela yambone achinangologwe wanawawili. Nambo naga achinkanganichisyaga kuti mumwanganye Une ni yanganinkola nayo umanyilisi, basi ngasimwakunda. Kukwangu ni kwakuujila kwenu, basi ni tinjintagulila yamwaliji nkutenda
29|9|Sano awala wakulupilile ni kutendaga yambone, chiitwajinjisya kwene mu (wandu) wambone
29|10|Soni chilikati cha wandu pana wakutiji: “Tukulupilile mwa Allah.” Nambo naga ali apedwile masausyo ligongo lya Allah, akasagatenda masausyo ga wandu nti chisawu ilagasyo ya Allah, sano naga chili chiyiche chikulupusyo chakuumila kwa Ambuje wenu chisimu (achinakunaku) akutiji: “Chisimu uwwe twaliji namwe imo,” (nambo chitamilecho ali nkulambusya). Ana nganawa Allah kuti ni Jwakumanyilila nnope yaili m’mitima mwa iwumbe yosope
29|11|Sano Allah tiwamanyukule kusyene awala wakulupilile ni tiwamanyukule soni kusyene achinakunaku
29|12|Sano awala wakanile ni akutiji pakwasalila awala wakulupilile: “Kuyani litala lyetu; ni chitukantwichilile ilewi yenu.” Kutendaga wanganyao nganawa ajile kwatwichilila mu ilewi yao chilichose. Chisimu wanganyao waunami
29|13|Ni tachitwichila wanganyao misigo jao (jasambi ligongo lya ukafili wao) ni misigo jine pakupwatika pamisigo jao (ligongo lyakwasochelesya wane), ni tachiwusyidwa kusyene lisiku lya Kiyama pa unami wawaliji nkusepelela
29|14|Soni chisimu pamasile patwantumisye Nuhu ku wandu wakwe, ni jwatemi kukwao yaka sausande kusapula makumi nsano , basi ni chakwembekenye wanganyao chigumula aku ali wakulitenda lupuso
29|15|Basi ni twan’jokwele jwalakwe ni wawaliji m’chombo, ni twachitesile (chombocho) kuwa chisimosimo ku iwumbe yosope
29|16|Soni (munkumbuchilani) Ibrahima pandema jawasalile wandu wakwe kuti: “Mun’galagatilani Allah ni kun’jogopa Jwalakwe. Yalakweyo niyaili yambone kukwenu nam’baga jenumanja wakumanyililaga.”
29|17|“Chisimu jenumanja nkugalagatila isanamu kunneka Allah, ni n’gamba kulisepela unami. Chisimu awala wankwagalagatila kunneka Allah, nganawa ampatiile jenumanja lisiki, basi sosagani lisiki kwa Allah pe, ni mun’galagatileje (Jwelepejo), soni muntogoleleje, soni Kukwakwe tinchiuchisyidwa.”
29|18|Sano naga jenumanja nkanile basi (ngaiwa yachimamo, ngati) pamasile pajakaaniile mikutula ja paujo penu, soni nganigapagwa kwa Ntenga ﷺ (masengo gane), ikaweje kulungusya (utenga) mwakupikanika
29|19|Ana ngakuiona wanganyao yaakuti Allah pakatandisye gumba iwumbe, kaneko ni kuiwusyawusya? Chisimu yalakweyo kwa Allah iwele yakwepepala kusyene
29|20|Jilani: “Jendagani pa chilambo ni kupita nchilola yawatite pakatandisye gumba iwumbe, kaneko Allah ni tachigumba kagumbe ka kwa Akhera (kwakuli kwimusya wawe m’malembe). Chisimu Allah, pachindu chilichose juwele Jwakombola kusyene
29|21|Akumpaga ilagasyo jwansachile ni kuntendela chanasa jwansachile, soni Kukwakwe tinchigalauchisyidwa
29|22|Soni nganim’ba jenumanja wanti ni kulepelekasya pa chilambo (cha pasi), kapena kwinani (kunnepelekasya Allah kumpa ipotesi), soni nganinkola jwangawaga Allah akun’gosa namuno akunkamuchisya
29|23|Sano awala waakanile ma Aya ga Allah ni yakusimangana Najo, wanganyao niwakatile tama ku chanasa Changu, soni wanganyao akwete kupata ilagasyo yakupoteka nnope
29|24|Basi ni nganiuwa wanje wa wandu wakwe (wa Ibrahima) ikaweje wagambile kuti: “Mum’bulagani kapena munchome moto.” Basi Allah ni wan’jokwele ku moto. Chisimu mu yalakweyo muwele mwana ilosyo kwa wandu waakukulupilila
29|25|Sano (Ibrahima) jwatite: “Chisimu jenumanja n’ditendele isanamu (kuwa yakuigalagatila) kunneka Allah. Chinonyelo chilikati chenu chiwele cha umi wa pa duniya peuno, nambo lisiku lya Kiyama tinchikanana jwine ni n’jakwe, nambo soni tinchilwesana jwine ni n’jakwe, soni mauto genu ni ku Moto, soni ngasinkola akunkulupusya.”
29|26|Basi Lutwi wankulupilile jwalakwe. (Ibrahima) ni jwatite: “Chisimu une ngusama wa kwa Ambuje wangu (Allah). Chisimu Jwalakwe ni Jwamachili gakupunda, Jwalunda lwakusokoka.”
29|27|Ni twampele jwalakwe Isihaka ni Yaakubu, ni twawisile mu wanache wakwe utume ni chitabu, ni twampele malipilo gakwe pa duniya, soni chisimu jwalakwe ku Akhera tachiwa mu wandu wambone
29|28|Soni (munkumbuchilani) Lutwi pandema jajwatite ku wandu wakwe: “Chisimu wanganyammwe nkuiwichilila yausakwa yanganannongoleleje ku (itenda) yalakweyo jwalijose mu iwumbe yosope.”
29|29|“Ana chisimu wanganyammwe nkwaichilila achalume (pakwatenda matanyula), ni kutendaga ukachikwanje m’matala, ni kwikaga nayo itendo yangalumbana mu nganya syenu?” Basi ni nganiuwa wanje wa wandu wakwe ikaweje wagambile kuti: “Ikani nayo kukwetu ilagasyo ya Allah, nam’baga n’di mwa akuwecheta yakuona.”
29|30|Jwalakwe jwatite: “Ambuje wangu! Munjenjelani ku wandu wakuwatanganya.”
29|31|Sano katema kawaiche achimitenga Wetu kwa Ibrahima ni abali jakusengwasya watite: “Chisimu uwwe chitwajonanje achinsyene awu musi (wa Sodomu), chisimu achinsyene wakwe awele walupuso.”
29|32|(Ibrahima) jwatite: “Chisimu mwalakwemo mwana Lutwi.” Wanganyao watite: “Uwwe tukwamanya chenene wali mwalakwemo. Chisimu uwwe chitun’jokole jwalakwe ni liwasa lyakwe ikaweje wankwakwepe, chawe mwa akusigalila munyuma (chajonanjidwe).”
29|33|Sano pawagambile kum’bichilila Lutwi achimitenga Wetu, jwadandawile yawaganyao nikuwanikwa nao chidali (pakwaajogopela kuti atakutendedwa matanyula, ni kusowa yakuti kaachenjele, ligongo nganiwamanya kuti achimalaika). Wanganyao ni watite: “Nkajogopa soni nkadandaula, chisimu uwwe chitun’jokole mmwe ni liwasa lyenu ikaweje wankwenupe, chawe mwa akusigalila munyuma (chajonanjidwe).”
29|34|“Chisimu uwwe tusigele panandi kwatuluchisya achinsyene awu musi (wa Sodomu) ipotesi kutyochela kwinani ligongo lya kunyosya kwao.”
29|35|Soni chisimu pamasile patwalesile mwalakwemo chimanyilo chakuonechela kwa wandu waakwete lunda
29|36|Sano (kuwandu wa) ku Madiyana (twantumisye) nnongo n’jao (jwali) Shuaibu. Basi jwatite: “E wandu wangu! Mun’galagatilani Allah, ni llijogope Lisiku Lyambesi, soni nkajendagajendaga pa chilambo kupita nchiwatanganya.”
29|37|Ni wankaaniile, basi ni chakwembekenye chisikinya, mwanti wachelelwe (ali wawe) m’majumba mwao chitindiwalile
29|38|Nombe nao soni achina Adi ni achina Samuda (twajonasile), soni pamasile pakuonechele kukwenu (konasika kwao) kuumila m’malo mwao muwatamaga (mwamusyuchile kuwa m’masame). Soni shetani ni jwasalalichisye wanganyao itendo yao (yangalumbana), basi ni jwasiwilile wanganyao kwitala (lyagoloka) namuno kuti waliji wakulolechesya (pakutenda ichindu)
29|39|Nombe najo soni Qaruna, Firiauna ni Hamana (twajonasile). Soni chisimu chene pamasile pajwaichilile wanganyao Musa ni isimosimo yakuonechela, basi ni walikwesyisye pachilambo, kutendaga nganawa wanti ni kumpunda (Allah, mwanti ni kunnepelekasya kwapa ilagasyo)
29|40|Basi jwalijose (mwa wanganyao) twankwembekenye ni sambi syakwe. Basi wane mwa jamanjao pana watwatumichisye chimbunga cha sakalawe, wane mwa wanganyao pana wawakwembekenye n’gumilo (waipotesi), wane mwa wanganyao pana watwatitimisye nalyo litaka, soni wane mwa wanganyao pana watwamisyisye. Sano Allah nganijuwa jwanti ni kwatenda lupuso wanganyao, nambo kuti wanyao ni wawaliji nkulitenda lupuso achimisyene
29|41|Chilandanyo cha awala walitendele jwinepe jwangawaga Allah kuwa kaligoselo, chili chisawu nyangata jwalitendele nyumba (ja lundandambuli jangawa nkun’gosa kuchitukuta namuno mbepo), soni chisimu naga nyumba jangali machili ninyumba ja nyangata, ingawe wanganyao wamanyililaga
29|42|Chisimu Allah jukuimanya ichindu iliyose yaakuilumbanjila wanganyao kunneka Jwalakwe, soni Jwalakwe ni Jwamachili gakupunda, Jwalunda lwakusokoka
29|43|Soni yalakweyo ni ilandanyo yatukupeleka ku wandu, ni ngakuitaga mu lunda ikaweje wakumanyililape
29|44|Allah jwagumbile mawunde ni mataka mwakuonaonape, chisimu mu yalakweyo mwana chilosyo kwa wakulupilila
29|45|Soomani (mmwe Muhammadi ﷺ) yaijuwulidwe kukwenu ya m’Chitabu (cha Qur’an), ni n’jimicheje Swala mwakolosya, chisimu Swala jikasakanyaga yausakwa ni yangalumbana, soni kumbuchila kwa Allah (kwakunkumbuchila jenumanja pameso pa Achimalaika) ni kwakuli kwekulungwa nnope (kumpunda kumbuchila kwenu kwa kunkumbuchila Jwalakwe pa Swala syenu), soni Allah jukumanyilila yankupanganya
29|46|Soni nkakangana nao achimisyene Chitabu (Ayuda ni Akilisito) ikaweje ni (kakangane) akala kakali kambone (kakulosyana itabu), ni ikaweje awala wali walupuso mwa wanganyao. Soni jilani (kwa wanganyao): “Uwwe tukulupilile yaitulusyidwe kukwetu ni yaitulusyidwe kukwenu, soni Nnungu jwetu ni Nnungu jwenu Jumpepe, soni uwwe Kukwakwe tukulipeleka (pakuwa Asilamu).”
29|47|Soni iyyoyopeyo (yatwatite pakwatuluchisya itabu achimitume wakala) tuntuluchisye (mmwe Muhammadi ﷺ) Chitabu (cha Qur’an), sano awala watwapele chitabu (Ayuda ni Akilisito) akuchikulupilila chalakwechi (Qur’an), nambo soni mwa wanganyawa (warabu wanganitwatumichisyeje chitabu chilichose) mwana waakuchikulupilila chalakwechi, ni pangali wagakana ma Aya Getu ikaweje achimakafili
29|48|Soni mmwe (Muhammadi ﷺ) nganinsoomeje chitabu chilichose achi nkanichiyiche, nambo soni nganinchilembeje ni nkono wenu wan’dyo, ingawe iyyo nikuti angakayichile wakuya yaunami
29|49|Nambo jalakwe (Qur’aniji) jiwele ma Aya gakusalichisya gagali m’mitima ja awala wapedwile umanyilisi, ni pangali wagakana ma Aya Getu ikaweje walupuso
29|50|Sano wanganyao ni akutiji: “Ligongo chichi ngantuluchila jwalakwe isimosimo kuumila kwa M’mbujegwe?” Jilani: “Chisimu isimosimo ili kwa Allah, sano une ngambile kuwa nkutetela jwakuonechela.”
29|51|Ana ngaikwakwanila wanganyao yanti Uwwe tuntuluchisye mmwe (Muhammadi ﷺ) Chitabu (Qur’an) chachikusoomedwa kukwao? Chisimu mu chalakwecho mwana chanasa nambo soni chikumbusyo kwa wandu waakukulupilila
29|52|Jilani (mmwe Muhammadi ﷺ): “Allah akukwanila kuwa Mboni chilikati changune ni jenumanja, akumanyilila yaili kumawunde ni petaka.” Sano awala waakulupilile yaunami ni kunkana Allah, wanganyao niwali wakwasika
29|53|Ni akum’benda kuti ilagasyo iyiche mwachitema. Sano ingawaga (kuti pana) ndema jekolanjidwe (jakwichila ilagasyo) ingaliji yaichilile wanganyao ilagasyoyo, soni chisimu chene ichaichilila wanganyao mwachisupuchisya aku wanganyao akakumanyilila
29|54|Akum’benda kuti ilagasyo iyiche mwachitema. Sano chisimu Jahannama jichasyungula kwene achimakafili
29|55|Lisiku lyaichaunichila ilagasyo kutandila pachanya pao mpaka pasi pangongolo syao, ni tachiwecheta (Allah kuti): “Pasyani yamwaliji nkupanganya.”
29|56|E achikapolo Wangu awala wankulupilile! Chisimu litaka Lyangu liwele lyakusapanguka (tinkomboleche kwaula chilambo chine naga m’chilambo mwenumo nkulepela kungalagatila mwagopoka), sano Jikape Une basi ngalagatilani
29|57|Mundu jwalijose tachipasya chiwa, kaneka Kukwetu tinchiuchisyidwa
29|58|Sano awala waakulupilile ni kutendaga yambone, chisimu Uwwe chitukatamiche mu yumba ya ku Mbepo, yasikujilima chapasi pakwe sulo, chakawe wandamo mwalakwemo, kaje kusalala malipilo ga akupanganya (masengo gambone)
29|59|Awala waapilile ni kwegamilaga kwa M’mbuje gwao pe
29|60|Ilingwa-ilingwa mwa iwumbe yakuulukutaga yangaikulisoselaga lisiki lyakwe? Allah ni jwakuipa lisiki yalakweyo ni jenumanja wakwe, soni Jwalake ni Jwakupikanichisya, Jwakumanyilila nnope
29|61|Soni naga n’di mwawusisye wanganyao (kuti): “Ana nduni juwagumbile mawunde ni mataka, ni kulijepepasya lyuwa ni mwesi?” Chisimu chene tajile: “Allah.” Nambi akugalausyidwa chinauli (kwakuleka kun’galagatila Jwelepejo)
29|62|Allah akasansapangulilaga lisiki jwaakunsaka mwa achikapolo Wakwe, ni kunnandiyichisya (jwaakunsaka), chisimu Allah chindu chilichose awele Jwachimanya chenene
29|63|Soni naga n’di mwawusisye wanganyao (kuti): “Ana nduni jwaakasatulusyaga mesi kuumila kwinani, ni kusyuchisya nago litaka panyuma pakuwa kwakwe?” Chisimu chene tajile: “Allah.” Jilani: “Lumbili losope lwene alapikwe Allah.” Nambo wajinji mwa wanganyao wangali lunda
29|64|Ni nganiuwa awu umi wa duniyau ikaweje chanache ni masanje, sano chisimu Nyumba Jambesi niwauli umi usyesyene, ingawe wanganyao wamanyililaga
29|65|Sano pati akwesile wanganyao m’chombo (ni kusimana nayo yakogoya) akasam’bombaga Allah mwakunswejechesya dini Jakwe. Nambo naga wajokwelemo ni kwaikasya pankuuli, pajele ndemajo wanganyao akasawanganyaga (pakum’bomba Allah ni isanamu)
29|66|Akanileje yatwapeleyo (pangatogolela), nambo soni asengweje (pagalagatila isanamu yaoyo), basi sampano tamanyilile (yakuichisya yakwe)
29|67|Ana wanganyao ngakuiona yanti Uwwe tugatesile (Maaka) kuwa gakuchimbichika soni gantunjelele, kutendaga wandu (wane) akuswambidwa mungulugulu mwaomo! Ana yaunami ni yaakuikulupilila, nambo ukoto wa Allah ni kuukaana
29|68|Ana nduni jwali jwalupuso nnope kwakumpunda mundu jwansepele Allah unami, kapena kuikanila yakuona pati im’bichililemo? Ana ku Jahannama nganikuwa kwiuto lya achimakafili
29|69|Sano awala waakulimbichila ligongo Lyetuwe, chisimu Uwwe chitwajongolele ku matala Getu. Soni chisimu Allah ali pampepe ni wakolosya (masengo)
30|1|Alif-Lam-Mim
30|2|Aroma apundidwe (ni Afaarisi)
30|3|M’chilambo chakuwandika (cha Shami), nambo nombe nao (Aroma) panyuma pakupundidwa tachipunda (kwapunda Afaarisio)
30|4|Mu yaka igala (yapachilikati cha itatu ni nsano nancheche), chilamusi ni cha Allah paujo ni panyuma (pakupundako), soni lyele lisikulyo (lyatachipunda Aroma kwapunda Afaarisi) wakulupilila (Asilamu) tachisengwa
30|5|Ni chikamuchisyo cha Allah. Akunkamuchisyaga jwaakunsaka, soni Jwalakwe ni Jwamachili gakupunda, Jwachanasa channope
30|6|(Achi ni) chilanga cha Allah. Allah jwangakasa chilanga Chakwe, nambo wandu wajinji ngakumanyilila
30|7|Akumanyilila yakuonechelape ya umi wa duniya (mpela yamalonda, yaunamalima, yakutawatawa ni ine), sano wanganyao ya Akhera akuwa nkuikwanjila
30|8|Ana wanganyao ngakuchetelela (m’mitima mwao) yakwamba achimisyene (yajwatite Allah pa kwagumba kuumila mungapagwa, kuti iyyoyopeyo soni juchajimusya m’malembe)? Allah nganijugumba mawunde ni mataka ni yaili chilikati chakwe ikaweje mwakuonaonape ni ndema jekolanjidwe, soni chisimu wandu wajinji yakusimangana ni M’mbuje gwao akukanila
30|9|Ana ngakwendajenda pa chilambo ni kupitaga nchilola mujawelele mbesi ja awala wapaujo pao? Waliji wamachili nnope kwapunda wanganyao, ni wagugudaga litaka nambo soni kutawapo yakutawatawa ni kutamapo mwawinji kupunda mwatawile ni kutamapo wanganyao, ni waichilile achimitenga wao ni ilosyo yakuonechela. Basi ni nganijuwa Allah jwanti ni kwatenda lupuso wanganyao, nambo kuti achimisyene ni wawaliji ali nkulitenda lupuso
30|10|Kaneka yakusakala niyaliji mbesi ja awala wawasakesye, ligongo lyanti wakaaniile ma Aya ga Allah ni waliji ali nkugatenda chipongwe
30|11|Allah ni jwaakutandisyaga gumba iwumbe, kaneka juchiiwusyawusya (kuigumba panyuma pakuwa), kaneko Kukwakwe tinchiuchisyidwa
30|12|Sano lisiku lyajichijima Kiyama, akulewa tachikata tama
30|13|Ni ngasakola wanganyao akuchondelela kuumila mwa akwawanganya wao (ni Allah), ni tachiwa (akwawanganya waowo yaili isanamu) wakwakana akuwanganya wao
30|14|Sano lisiku lyajichijima Kiyama, lyele lisikulyo wanganyao tachilekangana (wane wa ku Mbepo wane wa ku Moto)
30|15|Basi awala waakulupilile ni kutendaga yambone tachiwa mu Litimbe lyakusangalasya (lya ku Mbepo) ali nkusengwasyidwa
30|16|Sano awala waakufuulu ni kanila ma Aya Getu ni yakusimangana ni Akhera, basi wanganyao ku ilagasyo tachiika nao
30|17|Basi munswejesyani Allah ndema jankuswelwa (pakuswali swala ja Magrib ni Isha), ni ndema jankuchelwa (pakuswali swala ja Fajr)
30|18|Soni Jwalakwe jukwete lumbili losope lwene kumawunde ni petaka, ni (munswejesyeje soni) kwigulo (pakuswali swala ja Asr), ni ndema jankuutanda muusi (pakuswali swala ja Dhuhr)
30|19|Jwalakwe jukasakoposyaga chaumi kuumila mu chachiwe, ni koposya chachiwe kuumila mu chaumi, ni kulisyusya litaka panyuma pakuwa kwakwe, soni iyyoyopeyo tinchikoposyedwa wanganyammwe (m’malembe ni kuwa ni umi soni)
30|20|Soni mu imanyilo Yakwe (yakulosya uchimbichimbi ni ukombosi Wakwe) ni yanti, wan’gumbile jenumanja kuumila mwitaka, kaneka jenumanja ni kuwa wandu wankwenela (posepose)
30|21|Soni mu imanyilo Yakwe (yakulosya ukoto Wakwe) ni yanti, an’guumbiile wanganyammwe kuumila mwa jenumanja achimisyene achiwammakwenu kuti ntulalileje kwa jamanjao, ni awisile chilikati chenu chinonyelo kwisa soni chanasa. Chisimu mu yalakweyo mwana imanyilo kwa wandu waakuchetelelaga
30|22|Soni mu imanyilo Yakwe (yakulosya ukombosi Wakwe) gumba mawunde ni mataka, ni kutindana kwa iwecheto yenu kwisa soni mitundu jenu. Chisimu mu yalakweyo mwana imanyilo kwa waakumanyilila
30|23|Soni mu imanyilo Yakwe (yakulosya ukoto ni ukombosi Wakwe) gona kwenu kwa chilo ni muusi (kuti mpapumuleje), ni kupita nchisosasosa kwenu umbone Wakwe. Chisimu mu yalakweyo mwana imanyilo kwa wandu waakupikana
30|24|Soni mu imanyilo Yakwe (yakulosya machili Gakwe gakupunda ni yanti), akunnosyaga kumesya mwakuntesya woga ni kumpa tama (jakwika kwa wula), ni akutulusyaga kuumila kwinani mesi (gawula), basi ni akasasyuchisyaga nago litaka panyuma pakuwa kwakwe. Chisimu mu yalakweyo mwana imanyilo kwa wandu wakwete lunda
30|25|Soni mu imanyilo Yakwe (yakulosya umbuje Wakwe) ni kwima kwa mawunde ni mataka kwa ulamusi Wakwe. Kaneko ndema jatachim’bilanga ni m’bilango umpepe kuumila mwitaka, jele ndemajo jenumanja tinchikopokanganaga
30|26|Soni awele Wakwe Jwalakwe wosope wali kumawunde ni petaka, soni wosopewene akwitika Kukwakwe mwakulinandiya
30|27|Soni Jwalakwe ni Ajula jwaakutandisyaga gumba iwumbe kaneka ni tachiiwusyawusya (kuigumba panyuma pakuwa) soni yalakweyo (yakuiwusyawusyayo) ni yaili yakwepepala nnope Kukwakwe, soni Jwalakwe jukwete lumbili lwapenani nnope kumawunde ni petaka (kwanti pangali chakunnandanyichisya nacho), soni Jwalakwe ni Jwamachili gakupunda, Jwalunda lwakusokoka
30|28|Jwalakwe ampele jenumanja chilandanyo kuumila mu jenumanja mwachimisyene: Ana jenumanja nkwete wakamusyangana nao mwa (achikapolo) wagapatile magasa genu gakun’dyo pa (ipanje) yatumpele, mwanti jenumanja payalakweyo nkulandana (kagawane), ni kwajogopaga (achikapolowo) yankuti pakogopana mwachimisyene (alukosyo? Nambi uli nkum’bichila Allah akukamusyangana nao mwa achikapolo Wakwe)? Iyyoyopeyo ni yatukuti pagopolanya ma Aya kwa wandu wakwete lunda
30|29|Nambo awala walitesile lupuso akuyiye isako yao mwangali umanyilisi. Ana ninduni jwampaka an’jongole mundu jwannechelele Allah kusokonechela? Soni nganakola wanganyao akwajokola waliose
30|30|Basi lungamisyani ngope jenu (mmwe Muhammadi ﷺ) mwakulungamika chenene ku Dini - chipago cha Allah achila chiwaapagwisye wandu pa chalakwecho, pangali galausya kagumbe ka Allah, jalakwejo ni Dini jagoloka, nambo wandu wajinji ngaakumanyilila
30|31|(Soni ndema ni katema m’beje jenumanja) wakuujila Kukwakwe pakutenda toba, ni mun’jogopeje, nambo soni n’jimicheje Swala mwakolosya, ni ngasim’ba mwa akuwanganya (Allah ni isanamu)
30|32|Mwa awala wagawenye dini jao ni kuwa mikutula-mikutula, likuga lililyose likusengwela yalili nayo
30|33|Sano wandu ndema jagakwakwayaga masausyo akasam’bombaga M’mbuje gwao mwakuujila Kukwakwe pakutenda toba, kaneko nkwapa kupasya kuumila Kukwakwe ukoto, pajele ndemajo likuga line mwa jamanjao likasam’bwanganyaga M’mbuje gwao (ni isanamu)
30|34|Pangatogolela yatwapele. Basi sengwagani (ni umi wenu wejipio); mwanti pangakawapa timmanyilile (kusakala kwakwe)
30|35|Ana kapena twatuluchiisye wanganyao umboni (chitabu), basi walakweo ni ukuwecheta yakwayana ni yaawele wanganyao ali nkum’bwanganya nayo (Allah)
30|36|Soni naga tuli twapele kupasya wandu ukoto akasasengwaga nao, nambo naga chili chapatile chakusakala chilichose ligongo lya yagalongwesye makono gao, pajele ndemajo wanganyao akasawa wakata tama
30|37|Ana wanganyao ngakuiona yanti Allah akasansapangulila lisiki jwaakunsaka, ni kunandiya (lisikilyo kwa jwaakunsaka). Chisimu mu yalakweyo mwana imanyilo kwa wandu waakukulupilila
30|38|Basi jwaulongo mumpani liunjili lyakwe, kwisa soni masikini ni jwapaulendo. Yalakweyo ni yaili yambone nnope kwa awala waakusachilila ngope ja Allah, soni wanyao ni wali wakupunda
30|39|Sano ntuuka uliose wantosile (kwapa wane) kuti utupiye (chipanje chenu pakwembecheya kum’buchisya yejinji kuumila) m’chipanje cha wandu, basi ngaukasatupaga kwa Allah. Nambo Zaka jilijose janwanganyao ni watachijonjechesyedwa (malipilo gao).tosile nchisachililaga ngope ja Allah (ni jajikasatupaga kwa Allah), basi
30|40|Allah ni Ajula juwan’gumbile jenumanja, kaneko ni kumpa lisiki, kaneko tachimpa chiwa, kaneko ni tachimpa umi (soni pakun’jimusya m’malembe). Ana mwa akwawanganya wenu (ni Allah) pana jwaakutendaga chilichose mu yalakweyi? Kuswejela ni Kwakwe soni jutalikangene kusyene ni yaakum’bwanganya nayo
30|41|Chiwatanganyo chionechele pankuuli ni pambwani ligongo lya (yangalumbana) yagapanganyisye makono ga wandu, kuti (Allah) wape kupasya wanganyao (ilagasyo ya) ine mwa ayila yapanganyisye, kuti wanganyao awujile (kwa Allah pakutenda toba)
30|42|Jilani (mmwe Muhammadi ﷺ): “Jendagani pa chilambo ni kupita nchilola mujawelele mbesi ja awala wakala. Wajinji mwa jamanjao waliji akuwanganya (Allah ni isanamu).”
30|43|Basi lungamisyani (mmwe Muhammadi ﷺ) ngope jenu ku Dini jagoloka, nkaniliyiche lisiku lyakuumila kwa Allah lyangali jwakuliusya. Lyele lisikulyo (wandu) tachigawikana (ni kuwa mikutula jiwili; wa ku Mbepo ni wa ku Moto)
30|44|Mundu jwaakufuulu, basi gali kukwakwe (makungu ga) ukafili wakweo, sano watesile yambone, basi ni kuti akulitandichila achimisyene mauto gagusama (ku Mbepo)
30|45|(Tachigawikana wandu pa Kiyama) kuti akalipile awala waakulupilile ni kutendaga yambone kuumila mu umbone Wakwe. Chisimu Jwalakwe jwangaganonyela makafili
30|46|Soni mu imanyilo Yakwe (yakulosya ukombosi ni ukoto Wakwe) ni yanti, akutumisyaga mbungo kuwa jakupeleka abali jakusengwasya (ja kwisa kwa wula) kuti ampe kupasya ukoto Wakwe, ni kuti yombo ijendeje mwa ulamusi Wakwe, ni kuti nsosejesoseje umbone Wakwe, ni kuti soni jenumanja m’beje wakutogolela
30|47|Soni chisimu pamasile patwatumisye paujo penu (mmwe Muhammadi ﷺ nkanim’biche) achimitenga ku wandu wao, ni waichilile ni ilosyo yakuonechela (yakulosya ukuona wao, nambo waikaaniile). Basi ni twauchisye mbusyo syakusakala awala wawalewile. Ni kwaliji kwakuwajilwa Kukwetu kwakulupusya wakulupilila
30|48|Allah ni Ajula jwaakutumisyaga mbungo, basi ni jikasawunga mawunde gawula (kuumila nnuwundu lwamesi ga m’mbwani ni sulo), basi ni akasagajasasyaga kwinani yaakuti pakusaka, ni akasagagawanyaga kuwa ipande-ipande, mpaka mmwe nkasajionaga wula jinankopoka mkatikati mwakwe. Sano naga ali waatuluchisye jalakwejo waakwasaka mwa achikapolo Wakwe, pajele ndemajo wanganyao akasawa wakusengwa
30|49|Namuno kuti waliji wanganyao paujo pakwe nkanijatuluchile (wulajo) wakata tama
30|50|Basi ilolani yakuichisya ya ukoto wa Allah yaakuti pakulisyusya litaka panyuma pa kuwa kwakwe. Chisimu Jwalakwe ni jutachijimusya wawe, soni Jwalakwe pa chindu chilichose juwele Jwakombola
30|51|Soni chisimu naga tuli tutite tutumisye mbungo (jakwisa kuujonanga mmela wao), basi ni kuuwona (mmelao) uli wam’bilichila; chisimu wanganyao mpaka awe panyuma pakwe wakufulu
30|52|Basi chisimu mmwe nganim’ba mwapikanisye wawe (achimakafili), nambo soni nganim’ba mwapikanisye asiiwa m’bilango ndema jaakugalauka kulosya migongo jao (pangasaka kupikana yankwasalila)
30|53|Nambo soni mmwe nganim’ba mwajongolele wangalola mu kusokonechela kwao. Nganim’ba mwapikanisye ikaweje awala waakukulupilila ma Aya Getu aku ali wakulipeleka (kwa Allah pakuwa Asilamu)
30|54|Allah ni Ajula juwan’gumbile wanganyammwe mu kawe kakulepetala (kangali machili), kaneka ni akasampaga machili panyuma pakulepetala, kaneka ni akasampaga kutochomala ni wuuli panyuma pakola machili. Akasagumbaga yaakusaka, soni Jwalakwe ni Jwakumanyilila nnope, Jwakombola kusyene
30|55|Sano lisiku lyajichijima Kiyama, akulewa tachilumbila yanti: Nganatama (pa duniya) ikaweje ndawi jimpepe, iyyoyopeyo ni yawatiji pagalausyidwa (kuleka yakuona)
30|56|Ni tachiwecheta awala wawapedwile umanyilisi ni chikulupi kuti: “Chisimu wanganyammwe mwatemi m’chilamusi cha Allah kwikanila lisiku lyakuwukulidwa (m’malembe), sambano ali ni lisiku lyakuwukulidwa (m’malembe alila lyamwalikanilaga), nambo wanganyammwe mwaliji nkakumanyilila (yakupatikana kwakwe).”
30|57|Basi lyele lisikulyo ngasikwakamuchisya awala wawalitesile lupuso kuliwalanga kwao, soni wanganyao ngasakundidwa (kuujila ku duniya) kuti akatende toba ni kuwenda chikululuko (kwa Allah)
30|58|Soni pamasile patupeleche ku wandu mu aji Qur’an ntundu uliose wachilandanyo. Nambo naga n’di ntite mwaichilile nacho (mmwe Muhammadi ﷺ) chisimosimo chilichose (chakulosya ukuona wa utume wenu), awala waakufuulu chisimu chene mpaka ajile (pakwasalila wakulupilila): “Nganim’ba jenumanja ikaweje wakuya yaunami.”
30|59|Iyyoyopeyo ni yaakutiji Allah pakudinda (chidindo) m’mitima mwa awala wangali chachimanyi
30|60|Basi pililani (mmwe Muhammadi ﷺ), chisimu chilanga cha Allah (chakunkamuchisya mmwejo) chiwele chakuonaonape. Soni akantesya ulesi (wakuleka kulungusya utenga) awala wangakukulupilila kusyesyene
31|1|Alif-Lam-Mim
31|2|Aga ni ma Aya ga m’Chitabu chegumbale lunda lwakusokoka
31|3|Chongolo nambo soni chanasa kwa wakolosya
31|4|Awala waakwimikaga Swala mwakolosya ni kutolaga Zaka, nambo soni ya Akhera jamanjao akasakulupilila kusyesyene
31|5|Wele wanganyao ali pachongoko chakuumila kwa M’mbuje gwao, soni wanyao ni wali wakupunda
31|6|Soni chilikati cha wandu pana jwaakusumaga ngani syachanache kuti jusokonesye (nasyo wandu) kwitala lya Allah mwangali umanyilisi, ni jukulitendaga soni chipongwe (litala lya Allah kwisa soni ma Aya Gakwe). Wanganyao akwete kupata ilagasyo yakwalusya
31|7|Soni pati gachisoomedwaga kukwakwe ma Aya Getu, jukasagalauka mwakulikwesya kuwa nti chisawu nganijugapikana, ni kuwa nti chisawu soni m’mawiwi mwakwe mwana usiiwa. Basi muntagulilani ya ilagasyo yakupoteka nnope
31|8|Chisimu awala wakulupilile ni kutendaga yambone, akwete kupata Matimbe Gachindimba (Mbepo)
31|9|Takawe wandamo mwalakwemo, (achi ni) chilanga cha Allah chakuonaonape, soni Jwalakwe ni Jwamachili gakupunda, Jwalunda lwakusokoka
31|10|Jugumbile mawunde mwangali misati jankujiona, ni juwisile petaka yakunyichisya (matumbi gausito), kuti litakwika mulin’gwedanyichile wanganyammwe (litakalyo), ni jujenesye palakwepo mitundu josope ja inyama, ni tutulwisye kuumila kwinani mesi (ga wula), basi ni tumesisye palakwepo ntundu uliose (wa mmela) wakusalala chenene
31|11|Aku nigumba kwa Allah. Basi munosyani, ana niyapi yaagumbile awala wanganawa Jwalakwe? (Ngwamba, pangali chilichose chagumbile)! Nambo kuti wakulitenda lupuso ali mkusokonechela kwakuonechela
31|12|Soni chisimu chene pamasile patwampele Luqman lunda lwakusokoka (ni twansalile kuti): “Muntogolelani Allah.” Sano jwaakutogolela, nikuti akutogolela kwakulikamuchisya nsyene, nambo jwakanile, basi (akanile kwakulijonanga nsyene), chisimu Allah ni Jwakupata kwejinji (jwangalajila chilichose), Jwakulapilidwa kusyesyene
31|13|Soni (kumbuchilani) katema kajwawechete Luqman kwa mwanagwe aku achim’bundaga kuti: “E mwanangu! Ngasimum’bwanganya Allah (ni isanamu). Chisimu kuwanganya (Allah ni isanamu) luwele lupuso lwekulungwa nnope.”
31|14|Soni tunchisyisye mundu kwa achinangolo wakwe (kwatendela yambone). - Wan’jigele (chilu chakwe) mamagwe mwakutochomala ni kulagasika pachanya pakutochomala ni kulagasika. (Wan’jonjesye) ni kunnekasya konga pa yaka iwili. – Mundogolelani Une ni achinangolo wenu wanawawili. Kukwangu ni kwakuujila
31|15|Nambo naga alimbane namwe pa yanti mmwejo mumwanganyeje Une ni yanganinkola nayo umanyilisi; basi ngasimwajitika, nambo ntameje nao pa duniya mwaumbone, ni nkuyeje litala lya ajula jwagalauchile Kukwangu pakutenda toba. Kaneka Kukwangu ni kwakuujila kwenu, basi ni tinjintagulila jenumanja yamwaliji nkupanganya
31|16|“E mwanangu! Chisimu chalakwe (chitendo changalumbana) namuno chili chausito wati mpela lupele lwa mbumbi (tanaposi), ni kuwa chalakwecho nkati mwa lwala kapena nkati mwa mawunde kapena nkati mwetaka; Allah tachiika nachope. Chisimu Allah ni Jwakumanyilila yakunyilila nnope, Jwaasimanya abali syosope.”
31|17|“E mwanangu! Jimikani Swala mwakolosya, ni nchisyeje yambone, ni nkanyeje yakusakala, nambo soni mpilileje pa ipato yaimpatile. Chisimu yalakweyo ni yaili mu ichindu yakusosekwa kuwichila ntima.”
31|18|“Ngasimwasyulula wandu ni lijeje lyenu, nambo soni nkajenda pa chilambo mwakutwanga, chisimu Allah wangannonyela jwakulikwesya jwalijose, jwakuliiti.”
31|19|“N’jendeje wende wenu wachilikati (wakulitimalika), ni kutondoyaga lilowe lyenu. Chisimu lyakunyalaya nnope mmalowe gosope ni lilowe lyambunda (bulu).”
31|20|Ana ngankuiona yanti Allah an’jepepachisye jenumanja yosope yaili kumawunde ni yaili petaka, ni an’gumbalichisyeindimba Yakwe yakuonechela ni yakusisika? Soni chilikati cha wandu pana waakukanganaga pa ya Allah mwangali umanyilisi, namuno chongoko, namuno soni chitabu chakupeleka lilanguka (kuumila kwa Allah)
31|21|Soni naga ili iwechetedwe kukwao (yanti): “Kuyani yaatulwisye Allah.” Akasatiji: “Nambo tukuya yatwasimene nayo achatati wetu.” Ana nantimuno kuti shetani jukwawilanjila ku ilagasyo ya Moto Wakulapuka (tiwakuyejepe)
31|22|Sano jwaakujipeleka ngope jakwe kwa Allah aku ali jwakolosya (masengo), nikuti pamasile paakamulisye nkonjo wakulimbangana wauli wangatemeka. Sano kwa Allah ni kwajili mbesi ja ichindu yosope
31|23|Sano jwaakufuulu, basi kukan’dandaulikasya kufulu kwakweko, Kukwetu ni kwakuujila kwao, basi ni tuchatagulila yawapanganyisye, chisimu Allah ni Nkuimanya chenene yayili m’mitima
31|24|Chitwasengwasye panandi, kaneko tuuchatutila ku ilagasyo yakandapala
31|25|Soni naga n’di mwawusisye wanganyao (kuti): “Ana nduni juwagumbile mawunde ni mataka?” Chisimu chene tajile: “Allah.” Jilani: “Lumbili losope lwene alapikwe Allah.” Nambo wajinji mwa wanganyao wangali chachimanyi
31|26|Iwele Yakwe Allah yosope yaili kumawunde ni petaka, chisimu Allah ni Jwakupata kwejinji, Jwakulapilidwa kusyesyene
31|27|Soni ingawe kuti itela yosope yaili pa chilambo yaliji mapensulo, sano mbwani (nikuwa wino wakulembela), ni kujijonjechesya panyuma pakwe ni mbwani sine nsano nasiwili; malowe ga Allah nga nganigamala. Chisimu Allah ni Jwamachili gakupunda, Jwalunda lwakusokoka
31|28|Nganikuwa gumbidwa kwenu namuno kuukulidwa kwenu (m’malembe) ikaweje mpela (gumbidwa ni kuukulidwa kwa) mundu jumpepe. Chisimu Allah ni Jwakupikanichisya, Jwakulolechesya
31|29|Ana ngankuiona yanti Allah akwinjisyaga chilo m’muusi (ni kuleupa muusi kwipipa chilo mpela ndawi jachitukuta), ni akwinjisyaga soni muusi nchilo (ni kuleupa chilo kwipipa muusi mpela ndawi jakusisima), ni alijepepesye lyuwa ni mwesi chilichose chikwenda kwandawi jekolanjidwe, nambo soni yanti Allah abali syosope sya yankutenda awele Jwasimanya chenene
31|30|Yalakweyo ni ligongo lyanti Allah ni jwali Jwakuona, soni kuti ayila yaakuiwendaga yangawaga Jwalakwe yaukoleko, soni kuti Allah ni jwali Jwapenani kusyene, Jwankulungwa kwannope
31|31|Ana ngankuiona yanti yombo ikwenda pa mbwani mwa ukoto wa Allah, kuti annosye jenumanja mu imanyilo Yakwe (yakulosya ukombosi Wakwe)? Chisimu mu yalakweyo muwele mwana imanyisyo kwa jwalijose jwali jwakupilila nnope, jwakutogolela kwejinji
31|32|Sano pati gaawunichile wanganyao matumbela ganti chisawu miulili (ja mawunde gawula ni matumbi), akasam’bombaga Allah mwakunswejechesya duwa (syao pakum’bomba Jwele pejo), nambo nkwakulupuchisya pankuuli, basi wane mwa jamanjao pana waakuwa chilikati (cha chikulupi ni ukafili). Ni pangali waakasaikanilaga imanyilo Yetu ikaweje nkukasa nnope ilanga jwalijose, jwakufulu nnope
31|33|E jenumanja achinawandu! Mun’jogopani M’mbuje gwenu (Allah), ni llijogope soni Lisiku lyangakomboleka nangolo kunkamuchisya mwanagwe, namuno mwanache kwakamuchisya wanangolo wakwe chilichose. Chisimu chilanga cha Allah chakuonaonape. Basi ukannyenga wanganyammwe ata panandi umi wa duniya, nambo soni akannyenga jenumanja ata panandi nkunyenga (shetani) pa ya Allah
31|34|Chisimu Allah, Kukwakwe pe ni kuuli umanyilisi wa ndawi (jakwichila Kiyama), Jwalakwe ni jwaakutulusyaga wula, soni ni jwaakumanyililaga yaili mu itumbo. Ni ngakasamanyilila mundu jwalijose ichapanganye malawi, nambo soni mundu jwalijose ngakasamanyilila kuti chilambochi chachiwila. Chisimu Allah ni Jwakumanyilila nnope (ichindu), Jwasimanya abali syosope
32|1|Alif-Lam-Mim
32|2|Kutulusya kwa Chitabu (Qur’an) changali kaikasya nkati mwakwe kutyochele kwa M’mbuje jwa iwumbe yosope
32|3|Kapena wanganyao akuti: “Jwalakwe (Muhammadi ﷺ) ni jwaachitunjile?” (Ngwamba)! Nambo chalakwecho chiwele chakuona chakuumila kwa Ambuje wenu (Allah), kuti mwatetele wandu wanganijwaichilileje nkutetela paujo penu, kuti wanganyao ajongoche
32|4|Allah ni Ajula juwagumbile mawunde ni mataka ni yaili chilikati chakwe m'mowa nsano nalimo, kaneka ni jwatenjele pa Arishi (Chindanda Chaulungu). Nganinkola jenumanja jwangawaga Jwalakwe akun’gosa waliose namuno akun’jokola, ana ngankukumbuchila
32|5|(Jwalakwe) jukasalondesyaga ichindu (yosope) kutyochela kwinani mpaka pasi, kaneka ni ikasakwelaga Kukwakwe, pa lisiku limpepe lyachiwele chipiimo chauleu wakwe yaka sausande yankuti pakuwalanjila jenumanja (ni yaka yenu ya pa duniya)
32|6|Jwalakwejo ni Nkumanyilila yakusisika ni yakuonechela, Jwamachili gakupunda, Jwachanasa channope
32|7|Ajula juwachikolosyisye chindu chilichose kagumbidwe kakwe, ni jwakutandite gumbidwa kwa mundu kuumila mwilongo
32|8|Kaneko jwautesile uwelesi wakwe (mundujo) kuwa wakuumila m’mesi gasyesyene gakunyosyeka
32|9|Kaneko ni wankolosyisye ni kumpepelela nsimu wakuumila Kukwakwe. Ni am’biichiile jenumanja mawiwi (gakupikanila), meso (gakulolela) kwisa soni mitima (jaganichisya), nambo kutogolela kwenu kuli kwannonope
32|10|Sano wanganyao ni akutiji: “Ana patuchipotela mwitaka, (panyuma pakuwa ni kuwanganyichilana ni litaka), nikuti chisimu uwwe mpaka tuchiwa soni mu kagumbidwe kasambano?” (Elo tachiwa), nambo wanganyao yakusimangana ni M’mbuje gwao (Allah) akuikanila
32|11|Jilani: “Lilaika lya chiwa lyaliwichidwe kukwenu lichityosya umi wenu, kaneko kwa M’mbuje gwenu tinchiuchisyidwa.”
32|12|Ingawe mwajile kwaona akulewa achijinamisyaga mitwe jao kwa M’mbuje gwao (Allah aku achitiji): “Ambuje wetu! Sano tulolite nambo soni tupikene, basi tuwuchisyani (ku duniya kuti) tukapanganye yambone, chisimu uwwe (sano) tukulupilila kusyesyene.” (Nkajile kuiona yanchesela kusyene)
32|13|Soni tungasache tungampele mundu jwalijose chongoko chakwe, nambo kuti lyasimichiche lilowe Kukwangu lyanti: Chisimu chinjigumbasya Jahannama ni majini kwisa soni wandu wosope (wali wakusakala)
32|14|(Tachisalilidwa yanti): Basi pasyani (ilagasyo) ligongo lyakuliwalila kwenu yakusimangana ni lisiku lyenu lyelino. Uwwe Nowe tun’diwaliile. Sano pasyani ilagasyo yandamo, ligongo lya yamwaliji nkupanganya
32|15|Chisimu wakasagakulupilila ma Aya Getu, ni awala wanti naga ali akumbusyidwe nago akasasenjelemukukaga kusujudu, ni akasaluswejesyaga lumbili lwa M’mbuje gwao (Allah), soni wanganyao wangalikwesya
32|16|Mbalati syao sikasatalikanganaga ni maugono (ndema jakwimuchila kuswali Tahajjudi), achim’bombaga M’mbuje gwao mwaoga (wakun’jogopa Jwalakwe), nambo soni mwakola tama (ja ukoto Wakwe), nambo soni mu ichindu yatwapele akasatolaga
32|17|Ni ngakumanyilila mundu jwalijose yawaasisiile wanganyao (ku Mbepo) mu yakutetewachisya meso, kuwa malipilo ga yawaliji nkupanganya
32|18|Ana jwali jwakulupilila mpaka awe mpela jwakunyosya? Nganawa alandene
32|19|Sano awala wakulupilile ni kutendaga yambone, basi akwete kupata wanganyao Matimbe Gakutamilichikamo (ku Mbepo), kuwa mbiiko pa yawaliji nkupanganya
32|20|Sano soni awala wawanyosyisye, basi mauto gao ni ku Moto. Ndawi ni katema katakasacheje kuti akopochemo, takawuchisyidweje mmomo, ni takasalilidweje yanti: “Pasyani ilagasyo ya Moto ayila yamwaliji nkuikanila.”
32|21|Soni chisimu chitwape kupasya wanganyao ilagasyo yakuwandika (ya pa duniya), nkaniyiwe ilagasyo yekulungwa (ya ku Akhera), kuti wanganyao awujile (kwa Allah pakutenda toba)
32|22|Ana nduni jwali jwalupuso nnope kwakumpunda mundu jwakumbusyidwe ni ma Aya ga Ambujegwe, kaneka ni kugatundumalila? Chisimu Uwwe kwa akulewa tuwele Wakuusya mbusyo
32|23|Soni chisimu pamasile patwampele Musa Chitabu (cha Taurat), basi ngasim’ba wakaichila yakusimangana najo (Musa kwa mwasimangene najo chilo cha Al-Isra’ ni Al- Mi‘raj). Ni twachitesile (Chitabucho) kuwa chongolo ku wanache wa Israila
32|24|Ni twatesile wane mwa wanganyao kuwa achinnongola wawaliji nkwajongolela (wandu) ni ulamusi Wetu, pandema ja wapilile ni kuwaga soni ali nkugakulupilila kusyesyene ma Aya Getu
32|25|Chisimu Ambuje wenu (Allah) ni watachijilanya chilikati chao lisiku lya Kiyama, pa ichindu yawaliji wanganyao ali nkutindana pa yalakweyo
32|26|Ana nganiyimanyukuchepe kukwao yanti mikutula jilingwa jatwajijonasile paujo pao? Soni wanganyawa (achimakafili walelowa), akwendaga mu watamaga wanganyao, (ana ngaakuionaga imanyilo yakonanjidwa kwao)? Chisimu mu yalakweyo mwana ilosyo. Ana ngakupikana
32|27|Ana ngakuiona yanti Uwwe tukugapelekaga mesi kwitaka lyejumu, ni tukasakoposyaga ni galakwego mmela waikulyaga ilango yao mpaka ni achimisyene wakweo, ana ngakulola
32|28|Sano wanganyao ni akutiji: “Ana kwele kulamulidwa (kwakuti uwwe tupate ipotesi) kuchiwa chakachi, nam’baga jenumanja nkuwecheta yakuona?”
32|29|Jilani: “Lisiku lyakulamulidwa (kupata ipotesi yenu), ngasichakamuchisya awala wawakufuulu chikulupi chao, nambo soni ngasapedwa lipesa (lyakutendela toba).”
32|30|Basi mwalekani wanganyao (mmwe Muhammadi ﷺ), ni n’jembecheyeje (yachiwatende wanganyao Allah), chisimu wanganyao akwembecheya (yakuti gampate jenumanja makungu)
33|1|E mmwe Ntume (Muhammadi ﷺ)! Jendelechelani kun’jogopa Allah, soni ngasimwapikanila achimakafili kwisa soni achinakunaku. Chisimu Allah awele Jwakumanyilila nnope, Jwalunda lwakusokoka
33|2|Soni kuyani yaikujuwulidwa kukwenu kuumila kwa Ambuje wenu. Chisimu Allah abali syosope sya yankutenda wanganyammwe awele Jwasimanya chenene
33|3|Soni jegamilani kwa Allah, soni Allah akukwanila kuwa Nkun'jegama
33|4|Allah nganam’bichila mundu mitima jiwili nkati mwakwe, soni nganiwatenda achiwammakwenu awala wankwalandanya mwa wanganyao ni migongo (ja achimama wenu pa chiwako changawa nkutenda nao soni ulombela) kuwa achimama wenu wasyesyene, soni nganiwatenda wanache wenu wakulela mpela wakuliwelechela. Yalakweyo igambile kuwa yakuwecheta yenu (yankuwechetaga) ni ngamwa syenu. Nambo Allah ni jwaakuwecheta yakuona, nambo soni akongolela kwitala (lyagoloka)
33|5|Mwakolanjileje (wanache wakuleledwao) ni (mena) gaachatati wao, yalakweyo ni yaili yakulungamika nnope kwa Allah. Sano naga ngankwamanyilila achatati wao, basi (mwakolanjeje kuti) achalongo achin’jenu pa dini ni akupedwa ulokosyo wenu. Sano chipawe pangali ulemwa kukwenu pa yannemwisye, nambo (chipawe pana ulemwa) pa yajitesile melepe mitima jenu. Soni Allah awele Jwakululuka kusyene, Jwachanasa channope
33|6|Ntume ﷺ ni jwali jwakusosekwa nnope kwa wakulupilila kupunda achimisyeneo, (kupunda kusosekwa kwa ilu yao ni ipanje yao kukwao), soni achiwammakwakwe (Ntume ﷺ) ali achimama wao (wakulupililao pachiwako chauchimbichimbi ni changalomba panyuma pa Ntumejo). Sano wapaulongo ni wali wakuwajilwa (kwinjilana chipanje chamalekwa) wane ni wane (kupitila m’malamusi gagali) m’Chitabu cha Allah, kupunda (ya kwapa kwinjila chipanje chamalekwa) wakulupilila kwisa soni akusama (wanganawa waulongo wa akuwa), ikaweje naga nsachile kwatendela achimijenuo yambone (ngali kandu, mpela kwalechela wasiya wanti chapate panandi mu chipanje chenu chamalekwa). Yalakweyi yaliji yelembedwelembedwe m’Chitabu (cha Al-Lauh Al-Mahfuz)
33|7|Soni (kumbuchilani) katema katwajigele kuumila kwa achimitume chilanga chao (chakulungusya utenga mwakulupichika), nambo soni kuumila kukwenu (mmwe Muhammadi ﷺ), ni kuumila soni kwa Nuhu, Ibrahima, Musa ni Isa mwanache jwa Maryam, ni twajigele Uwwe kuumila kwa wanganyao chilanga chakulimbangana
33|8|Kuti (Allah) akaawuusye wakuona (achimitume ni achimitenga) pa ukuona wao (pa kalungusye kao utenga ni yawatite wandu wao pakwajanga). Ni walinganyichisye achimakafili ilagasyo yakupoteka nnope
33|9|E jenumanja wankulupilile! Kumbuchilani chindimba cha Allah pa jenumanja, pandema jajam’bichilile mikutula ja asilikali (wachikafili). Basi ni twatumichisye wanganyao mbungo kwisa soni mikutula ja asilikali (wachilaika pa ngondo ja Al-Ahzab) wanganimwaona, ni juwele Allah pa ichindu yankutenda Jwakulolechesya
33|10|Pandema jawam’bichilile kuumila chakulutando kwenu ni chakwiwanda kwenu, ni pandema jagapombotele meso (pakulola kwa amagongope), mitima ni kwika kungulo (ligongo lya woga ni kutetemela), aku nchin’ganichisyaga Allah nganisyo syakulekanganalekangana
33|11|Palakwepo wakulupilila walinjidwe (mayeso gekulungwa), ni watetemesyedwe kutetemesyedwa kwamachili nnope
33|12|Ni ndema jawawechetaga achinakunaku kwisa soni awala wamwaliji m’mitima mwao mwana ulwele (wa chikaiko) kuti: “Nganatupa uwwe Allah ni Ntenga Jwakwe chilanga chinepe ikaweje cha chinyengo.”
33|13|Ni ndema jalyawechete likuga line mwa jamanjao kuti: “E jenumanja achinsyene Yathiriba (Madina)! Pangali kwimilichika kukwenu (kwanti ni kwakombola amagongo wenu) basi ujaani.” Sano likuga line mwa jamanjao lyaliji nkum’benda lusa Ntume ﷺ (lwa kuujila ku Madina) pakuwecheta kuti: “Chisimu majumba getu gali wasikape (gangali gosedwa kwa amagongo).” Kutendaga galakwego nganigawa wasikape, ngaakusaka inepe ikaweje kutila
33|14|Soni ingawe wajinjilile wanganyao (amagongo wao) kuumila mbali syakwe syosope (sya nsinda wa Madina) kaneka ni kwachisya yakuleka Usilamu, angaitesile kwene yalakweyo, soni nga nganaijembechela ikaweje panandipe
33|15|Soni chisimu wanganyao waliji ali atawene najo chilanga Allah kala, chanti ngasalosya migongo jao (kutiila). Sano chilanga cha Allah chiwele chakuwusyidwa
33|16|Jilani (mmwe Muhammadi ﷺ): “Nganikuwa kunkamuchiisye kutiila kwenu pati nchichitiilaga chiwa kapena kuulajidwa. Sano pajele ndemajo (pati ntisilemo, kutiila kwenuko) nganim’ba nsengwasyidwe (nako) ikaweje panandipe (nkumala ndawi ja umi wenu tim’bwepe).”
33|17|Jilani: “Ana ni nduni ajula jwampaka an’gose kwa Allah naga ali ansachiiliile jenumanja yakusakala, kapena (jwampaka ampe jenumanja yakusakala) naga (Allah) ali asachile kuntendela chanasa?” Soni nganawa alipatiile wanganyao jwangawaga Allah nkwagosa namuno nkwakamuchisya
33|18|Allah akwamanyilila chenene akutengusya (wandu kuti akajaula kungondo pamo ni Ntume ﷺ) mwa jenumanja, ni waakutiji pakwasalila achimijao: “Ikani kukwetu (nkaliwanga ni Muhammadi ﷺ ntakwika mun’jonasiche najo imo).” Nambo soni wanganyao (achimisyene) wangaika kungondo ikaweje panandipe (mwandola ni kogopa nchesela)
33|19|Waumbombo kukwenu (pa chipanje, chinonyelo kwisa soni chikamuchisyo chilichose cha petala lya Allah). Sano naga woga (wakujijogopa ngondo) uli waichililemo, timwaone ali nkunnola mmwe (pakogopa kuulajidwa), meso gao gali nkugalaukagalauka nti chisawu ajula jwaakukomoka nacho chiwa. Nambo naga woga uli utyosile akasanchingamilaga ni ndimi syakutema (pakulilapilila machili mwa ukoleko aku achisakaga mbote). Waumbombo pa yambone iliyose (mpela mbotesyo akasasakaga ali ajigele jika wanganyao). Wanganyao nganakulupilila (kusyene). Basi Allah agajonasile masengo gao, soni yalakweyo kwa Allah iwele yakwepepala kusyene
33|20|Akuganichisya kuti mikutula ja asilikali (wachikafili) nganijijaulepe (ligongo lyakujijogopa nnope). Sano naga jili jitite jiyiche (soni) mikutula ja asilikalijo, mpaka asachilile (achinakunakuo) yanti ali ajile kutama imo ni warabu wanchimisi, ni akawusyeje ya abali syenu (ali kwanaula). Mwanti (pajele ndemajo) ali wanti alinamwe imo, nganawa aputile ngondo ikaweje panandipe (mwandola ni kogopa nchesela)
33|21|Chisimu pamasile paluwele kukwenu lusyasyo lwambone pa Ntenga jwa Allah ﷺ, kwa mundu jwali nkuwichila ntima pa Allah ni Lisiku Lyambesi ni kunkumbuchilaga Allah kwejinji
33|22|Sano ndema jawajiweni wakulupilila mikutula ja asilikali watite: “Ayi ni yawatupele chilanga Allah ni Ntenga Jwakwe ﷺ (chakupedwa ipato kaneko ni kulupusyidwa), soni Allah ni Ntenga Jwakwe ﷺ wawechete yakuona.” Ni nganiyajonjechesya wanganyao ikaweje chikulupi ni kulipeleka
33|23|Mu wakulupilila mwana achalume watesile ukweli pa chilanga chawatawene najo Allah (chakuputa ngondo pamo ni Ntume ﷺ ningalosya migongo kutiila). Basi wane mwa jamanjao pana wajimasile ndawi jao (pakuwa kapena kuulajidwa petala lya Allah), sano wane mwa jamanjao pana waakwembecheya (kuulajidwa kapena kupunda pa ngondo), ni nganagalausya ata panandi (chilanga chao)
33|24|Kuti Allah walipile wakuona pa kuona kwao, ni wape ilagasyo achinakunaku nasakaga, kapena kwapochela toba jao. Chisimu Allah awele Jwakululuka kusyene, Jwachanasa channope
33|25|Sano Allah ni jwausyisye awala wawakufuulu ni ukali wao, nganapata yambone iliyose. Soni Allah waapuutiile wakulupilila ngondo (pakwatumichisya amagongo wao mbungo ni asilikali wachilaika). Ni awele Allah Jwakulimbangana nnope, Jwamachili gakupunda
33|26|Sano awala wawakamuchisye (achimakafilio) mu achimisyene chitabu (ayuda walukosyo lwa Quraidwa, Allah) waatulwisye m’makome mwao, ni waponyisye m’mitima mwao woga. Likuga line mwaliulagaga, ni kulikamulaga ukapolo likuga line
33|27|Ni wantendekasyisye kutawalila litaka lyao, nyumba syao ni chipanje chao, kwisa soni litaka lyanganimpondepo (lya Khaibara). Ni awele Allah pa chindu chilichose Jwakombola kusyene
33|28|E mmwe Ntume (Muhammadi ﷺ)! Mwasalilani achiwammakwenu kuti: “Nam’baga jenumanja nkusaka umi wa duniya ni ipeto yakwe, basi ikaani nampe liwale ni nanneche ulombela kaleche kambone.”
33|29|“Nambo naga nkunsaka Allah ni Ntenga Jwakwe ﷺ kwisa soni Nyumba ja Akhera, basi chisimu Allah walinganyichisye wakolosya (masengo) mwa jenumanja malipilo gamakulungwa nnope.”
33|30|E jenumja achiwammakwakwe Ntume! Jwachatende mwa jenumanja chausakwa chakuonechela (mpela chigwagwa), tajonjechesyedwe ilagasyo kawilikose, soni yalakweyo kwa Allah iwele yakwepepala kusyene
33|31|Sano jwatamanye mwa jenumanja kummanyila Allah ni Ntenga Jwakwe ﷺ ni kupanganyaga yambone, chitumpe malipilo gakwe kawilikose, ni tun’dinganyichisye jwalakwejo lisiki lyambone nnope (ku Mbepo)
33|32|E jenumanja achiwammakwakwe Ntume! Nganim’ba jenumanja nti chisawu jumpepe mwa achakongwe (wamba wanganawa achiwammakwakwe Ntume), naga n’di ni woga (wakun’jogopa Allah). Basi ngasinsalalisyaga malowe (nkawechetaga mwakunema ni achalume), atakwika mwakwete tama (jakutenda namwe yausakwa) ajula jwamuli mu ntima mwakwe ulwele (wa chikululu ni unakunaku). Nambo m’becheteje malowe gakulitimalika
33|33|Tamilichikagani m’majumba mwenu, soni ngasinnosyaga yakulisalalisya yenu yayatiji pakulosyedwa ndema ja ujinga jandanda, ni n’jimicheje Swala mwakolosya ni kutolaga Zaka, ni mumpikanileje Allah ni Ntenga Jwakwe r. Chisimu Allah akusaka kuti antyochesye usakwa (wasambi), E jenumanja achinsyene nyumba (ja Ntume ﷺ), ni answejesye kunswejesya kusyesyene
33|34|Soni kumbuchilani (chindimba cha Allah chachili pa jenumanja ligongo lya) yaikusoomedwa m’majumba mwenu ya ma Aya ga Allah ni yalunda lwakusokoka (Sunna sya Ntume ﷺ), chisimu Allah awele Jwakuimanyilila yakunyilila nnope, Jwaasimanya abali syosope
33|35|Chisimu Asilamu wachilume ni wachikongwe, wakulupilila wachilume ni wachikongwe, wakunda malamusi wachilume ni wachikongwe, wakuwecheta yakuona wachilume ni wachikongwe, wakupilila wachilume ni wachikongwe, wakutetewala (pameso pa Allah) wachilume ni wachikongwe, wakutola sadaka wachilume ni wachikongwe, wakutawa (swaumu) wachilume ni wachikongwe, wagosa utukani wao wachilume ni wachikongwe, wakunkumbuchila Allah kwejinji wachilume ni wachikongwe, Allah walinganyichisye wanganyao chikululuko kwisa soni malipilo gamakulungwa nnope
33|36|Soni nganiyiwa ku jwakulupilila julijose jwachilume kapena jwachikongwe, pati alamwile Allah ni Ntenga Jwakwe ﷺ chilamusi chilichose, kola wanganyao kusagula kulikose mu nganisyo syao. Sano jwatannyosye Allah ni Ntenga Jwakwe ﷺ, basi pamasile papotele kupotela kwakuonechela
33|37|Soni (kumbuchilani mmwe Muhammadi ﷺ) katema kamwansalile ajula jwa wampele Allah ukoto (pakun’jongolela ku Usilamu), nombe mmwe ni kuntendela ukoto (pakumpa ulukosyo, jwajuli Zaid bin Harithah t, ndema jamwansalile kuti): “Kamulanani ni wankwenu (nkaaleka ulombela), ni mun’jogope Allah.” Ni mwaliji nkusisa mu ntima mwenu ayila yasachile Allah kuilosya palangulangu (yakunnombekasya wakongweo panyuma pakulechedwa ni wankwao, kuti sityoche nganisyo syanti: Mwanache jwakulela juli nti chisawu jwakuliwelechela), ni mwaliji nkwajogopa wandu (kuti atakuwecheta yanti: “Muhammadi ﷺ julombele wakongwe wakulechedwa ni mwanache jwakwe jwakulela juwaliji soni kapolo jwakwe),” kutendaga Allah ni jwali Jwakuwajilwa kuti mun’jogopeje. Sano ndema ja chammalile chisako Zaidu رضى الله عنه pa wele (wakongweo wali Zainab binti Jahashi رضي الله عنهم ni kwaleka ulombela); twannombesye mmwe (Muhammadi ﷺ) wele (wakongweo), kuti pakawaga pana chipaka chilichose ku wakulupilila pa (yakwalomba) achiwammakwao wanache wao wakulela, naga wanganyao (achalume wawowo) chili chamalile chisako pa wanyao (achakongweo ni kwaleka ulombela). Ni chiwele chilamusi cha Allah chakutendekwape (basi)
33|38|Pangali gambidwa kulikose kwa Ntume ﷺ pa (kutenda) ichindu yannamwile Allah. (Aji ni) nyendele ja Allah pa awala wawapite kala. Sano chilamusi cha Allah chiwele mpango wepanje chenene
33|39|Awala waakulungusya mautenga ga Allah ni kun’jogopaga Jwalakwe, ni ngaakun’jogopaga jwalijose ikaweje Allah. Sano Allah ni akukwanila kuwa Nkuwalanjila
33|40|Muhammadi ﷺ nganawa baba jwa jwalijose mwa achalume wenu, nambo (jwalakwe ni) Ntenga jwa Allah nambo soni jwambesi kwa Achimitume. Sano Allah chindu chilichose awele Jwakuchimanya chenene
33|41|E jenumanja wankulupilile! Munkumbuchilagani Allah kunkumbuchila kwejinji
33|42|Ni munswejesyeje kundawi ni kwigulo
33|43|Jwalakwe ni Ajula jwaakuntendela chanasa wanganyammwe, ni Achimalaika Wakwe (akum’bombelaga wanganyammwe chanasa kwa Allah), kuti ankoposye m’chipi ni kun’jinjisya mwilanguka, ni juwele Jwalakwe (Allah) Jwachanasa nnope ku wakulupilila
33|44|Kakomasyane kao lisiku lyatachisimangana Najo (Allah) kachiwa: “Ntendele!” Ni walinganyichisye wanganyao malipilo gakuchimbichika (Mbepo)
33|45|E mmwe Ntume ﷺ! Chisimu Uwwe tuntumisye mmwejo kuwa mboni, jwakutagulila abali jakusengwasya nambo soni jwakutetela
33|46|Ni (kuti m’be) jwakuwilanjila (wandu) kwa Allah mwa lisosa Lyakwe, nambo soni (kuti m’be) nyali jakumulika
33|47|Soni mwatagulilani wakulupilila yanti akwete kupata wanganyao kuumila kwa Allah umbone wekulumgwa
33|48|Soni ngasimwajitika achimakafili ni achinakunaku, ni nneche isausyo yao (pangaauchisya uwwanga wao mpaka nkalamulidwe kwauchisya), ni n’jegamileje kwa Allah, sano Allah akukwanila kuwa Nkun’jegama
33|49|E jenumanja wankulupilile! Naga n’di mwalombile achakongwe wakulupilila, kaneka ni kwaleka ulombela nkanim’biche mwakwakwaya (gona ulombela), basi nganinkola jenumanja pa wanganyao eda (lilinda lya pakumala kwa ulombela) jilijose jatim’balanjile. Sano mwapani liwale, ni mwaleche kwaleka kwambone
33|50|E mmwe Ntume ﷺ! Chisimu Uwwe tunkundisye mmwejo achiwammakwenu awala wamwapele mahari gao, kwisa soni (mateeka) gagapatile nkono wenu wakun’dyo, mwa agala (mateeka) gampele Allah, ni wanache wa achibaba wenu waakulungwa kapena wanandi, ni wanache wa achibaba wenu wachikongwe, ni wanache wa n’jomba wenu, ni wanache wa achimama wenu waakulungwa kapena wanandi awala waasamile nomwe, ni jwankongwe jwakulupilila pati alipeleche nsyene kwa Ntume ﷺ, najuwaga Ntume ﷺ jukusaka kunnomba –iwele yakundisyidwa kukwenupe (mmwe Ntume ﷺ kunnomba mwangali kutola chilichose) – ngawa ku wakulupilila (wane). Pamasile patuimanyi yatwalamwile wanganyao pa achiwammakwao kwisa soni (mateeka) gagapatile makono gao ga kun’dyo. (Tunkundisye yalakweyi mmwe Ntume ﷺ jikape) kuti pakawa pana chipaka chilichose kukwenu, sano Allah ni awele Jwakululuka kusyene, Jwachanasa channope
33|51|Tinkomboleche kunchelewasya jwamunsachile mwa wanganyao, ni kunkumbatisya kukwenu jwamunsachile. Sano naga n’di munsachilile ajula jwamum’bisile pambali tipawe pangali ulemwa kukwenu (kunkumbatisya kukwenu). Yalakweyo ni yakuwandichila kuti meso gao gatetewale, nambo soni kuti akadandaula, ni ayisengwele yamwapele wanganyao wanaose. Sano Allah akumanyilila yaili m’mitima mwenu, ni awele Allah Jwakumanyilila nnope, Jwakutulala nnope ntima
33|52|Panyuma (pa achimmasyeto wan’di nao), nganawa wakundisyidwa kukwenu (kwalomba) achakongwe (wane), namuno kuti mwatindanye wanganyao ni achimmasyeto (wane), nantimuno kukansengwasyisye kusalala kwao, ikaweje (mateeka) gagapatile nkono wenu wakun’dyo. Ni awele Allah pa chindu chilichose Nkung’unulila kusyene
33|53|Chisimu pamasile paluwele kukwenu lusyasyo lwambone pa Ntenga jwa Allah ﷺ, kwa mundu jwali nkuwichila ntima pa Allah ni Lisiku Lyambesi ni kunkumbuchilaga Allah kwejinji
33|54|Kanga tinchilosye chindu chilichose kapena tinchisise basi (yalumope), chisimu Allah chindu chilichose awele Jwakuchimanya chenene
33|55|Pangali ulemwa kwa wanganyao (achiwammakwakwe Ntumeo, kuonechela nkanawale buyibuyi) kwa achibaba wao, namuno kwa achiwanache wao, namuno kwa achachimwene wao, namuno kwa wanache wa achachimwene wao, namuno kwa wanache wa achachemwali wao, namuno kwa achakongwe achin’jao, namuno kwa awala (mateeka) wagapatile makono gao gakun’dyo. Ni mun’jogopeje Allah jenumanja (achakongwe). Chisimu Allah pa chindu chilichose awele Mboni
33|56|Chisimu Allah akupeleka chanasa kwa Ntume (Muhammadi ﷺ), nombe nao soni Achimalaika (akum’bombelaga chanasa Ntumejo)ﷺ. E jenumanja wankulupilile! Mum’bombelani chanasa jwalakwe ni kum’bombela soni ntendele
33|57|Chisimu awala waakunsausya Allah ni Ntenga Jwakwe ﷺ, Allah walwesile wanganyao pa duniya ni ku Akhera kwakwe, ni walinganyichisye soni ilagasyo yakwalusya
33|58|Soni awala waakwasausya wakulupilila wachilume ni wakulupilila wachikongwe pa ichindu yanganapanganya, basi nikuti pamasile patwichile n’gogolo (unami wekulungwa) ni ulemwa wakuonechela
33|59|E mmwe Ntume ﷺ! Mwasalilani achiwammakwenu, ni wanache wenu wachikongwe, kwisa soni achakongwe wa wakulupilila kuti: Aliunichileje chilu chosope ni nguwo syao. Yalakweyo ni yakwawandichisya kuti amanyicheje (kuti wandu wakuchimbichika), basi ni ngalagasyidwaga. Sano Allah ni awele Jwakululuka kusyene, Jwachanasa channope
33|60|Naga ngakuleka achinakunaku ni awala wamuli m’mitima mwao mwana ulwele (wachikululu) ni akwenesya abali syaunami (syakwisya woga) m’Madina, chisimu chene chitun’guwatisye (mmwe Muhammadi ﷺ) wanganyao, kaneko ngaataama namwe pakuwandika mwalakwemo ikaweje panandipe
33|61|(Wanganyao) walaniwe, palipose paasimanikwe akwembekanyisidwe ni awulajidwe kwanneso
33|62|(Aji ni) nyendele ja Allah pa awala wawapite kala, ni ngankusimana kupitikuka kulikose pa nyendele ja Allah
33|63|Wandu akum’buusya (mmwe Muhammadi ﷺ) ya ndema (jakwichila Kiyama)? Jilani: “Chisimu umanyilisi wakwe uli kwa Allah pe.” Ana ni chichi chikummanyisya kuti mwine ndemajo kuwa nkuwa pakuwandika
33|64|Chisimu Allah walwesile achimakafili, ni walinganyichisye Moto Wakulapuka
33|65|Takawe wandamo mwalakwemo kwa yaka ni yaka, ngasaja kumpata nkugosa jwalijose namuno nkukamuchisya
33|66|Lisiku lyachisigalausyidwa ngope syao m’Moto, achitiji: “E nabolaga uwwe tungampikanile Allah ni kumpikanila soni Ntenga (Muhammadi ﷺ).”
33|67|Ni tachiti soni: “Ambuje wetu! Chisimu uwwe twapikanile mabwana wetu kwisa soni achinkulungwa wetu, basi ni watusochelesye litala.”
33|68|“Ambuje wetu! Mwapani wanganyao ilagasyo yakawili, ni mwalwese kwalwesa kwekulungwa.”
33|69|E jenumanja wankulupilile! Ngasim’ba nti chisawu awala wana kunnagasyaga Musa, basi Allah ni wanswejesye ku yawawechete wanganyao, ni jwaliji (Musa) jwakuchimbichika pameso pa Allah
33|70|E jenumanja wankulupilile! Mun’jogopani Allah, ni m’becheteje malowe gakulungamika
33|71|Tankolochesye itendu yenu, ni tankululuchile sambi syenu, sano jwatampikanile Allah ni Ntenga Jwakwe ﷺ, basi ni kuti pamasile paapundile kupunda kwekulungwa nnope
33|72|Chisimu Uwwe twagalosisye malamusi ku mawunde, mataka ni matumbi, basi yalakwe ni yakanile kugatwichila (malamusigo), ni yalijogopele nago. Nambo mundu ni jwagatwiichiile. Chisimu jwalakwe jwaliji jwakulitenda nnope lupuso n’jiga kusyene
33|73|Kuti Allah wape ilagasyo (watanyosye malamusigo wali) achinakunaku wachilume ni wachikongwe, kwisa soni akuwanganya (Allah ni isanamu) wachilume ni wachikongwe, ni kuti soni Allah wapochele toba (watakunde malamusigo wali) wakulupilila wachilume ni wachikongwe. Sano Allah ni awele Jwakululuka kusyene, Jwachanasa channope
34|1|Lumbili losope lwene alapikwe Allah Ajula jwaili Yakwe (yosope) yaili kumawunde ni yaili petaka. Soni jukwete lumbili losope lwene ku Akhera, soni Jwalakwe ni Jwalunda lwakusokoka, Jwaasimanya abali syosope
34|2|Akuimanyilila yaikwinjila mwitaka, ni yaikopoka mwalakwemo, ni yaikutuluka kuumila kwinani, ni yaikwela kwalakweko, soni Jwalakwe ni Jwachanasa channope, Jwakululuka kusyene
34|3|Ni wawechete awala waakufuulu kuti: “Ngasijituichilila Kiyama.” Jilani: “Elo, ngwalumbila Ambuje wangu! Jichim’bichilila kwene. (Jwalakwe ni) Nkumanyilila yakusisika. Ngachikasasisika Kukwakwe (chindu) chausito wanti mpela lunyilili kumawunde kapena petaka, soni namuno chamwana nnope kupunda chalakwecho kapena chaakulilaapo, niikaweje chili m’chitabu chakusalichisya (chilichose Al-Lauh-Al-Mahfuz). ”
34|4|Kuti akaalipile awala wakulupilile ni kutendaga yambone, akwete kupata wanganyao chikululuko kwisa soni lisiki lyakuchimbichika (lya ku Mbepo)
34|5|Sano awala waakulimbichila kulimbana ni ma Aya Getu aku ali nkulepelekasya (wandu kwitala lya Allah), wanganyao akwete kupata ilagasyo yakunyalaya ni kupoteka kusyene
34|6|Sano awala wapedwile umanyilisi akuiona ayila yaitulusyidwe kukwenu (mmwe Muhammadi ﷺ) kuumila kwa Ambuje wenu kuti ni yakuona, soni ikongolela kwitala lya (Allah) Jwamachili gakupunda, Jwakulapilidwa kusyesyene
34|7|Sano awala waakufuulu ni akutiji (pakusalilana achimisyenepe mwachipongwe): “Ana tunnanjile kwa mundu (achambanga Muhammadi ﷺ) jwachantagulile (yanti): Patinchikatika-katika ni kuwa ipande-ipande (m’malembe panyuma pakuwa), kuti chisimu jenumanja tinchiwa mukagumbidwe kasambano?”
34|8|Ana jwalakwe (Muhammadi ﷺ) ansepele Allah unami, kapena mwa jwalakwe mwana masoka? (Ngwamba)! Nambo awala wangakukulupilila ya Akhera ali mu ilagasyo ni kupotela kwakutalikangana nnope (ni yakuona)
34|9|Ana wanganyao ngakuiona yaili m’bujo mwao ni yaili munyuma mwao, ya liwunde ni litaka? Tuli tusachile mpaka twatitimisye nalyo litaka, kapena kwagwichisya pachanya pao chipande cha liwunde. Chisimu mu yalakweyo muwele mwana chimanyisyo kwa kapolo jwalijose jwakuwujila (kwa Allah pakutenda toba)
34|10|Soni chisimu pamasile patwampele Daudi kuumila Kukwetu ukoto. (Twatite): “E jenumanja achimatumbi! Mun’jitichisyani jwalakwe (Daudi achinswejesyaga Allah), nombe ni jenumanja achiyijuni (wakwe).” Ni twantependekachisye jwalakwe chisyano
34|11|(Twansalile kuti): “Panganyani (yakuwala yachisyano) yagumbalila (chilu chosope yakulichijila kungondo), ni mpimileje chenene mu kawunje kambonji (syakwe). Soni panganyani wanganyammwe yambone. Chisimu Une ichindu yankutenda mbele Jwakuilolechesya.”
34|12|Nombe kwa Sulaimana (twajijepepesye) mbungo, (jajaliji nkwenda) ulendo wa kundawi (lutando lwa) mwesi wantundu, nombe soni ulendo wa kwigulo (lutando lwa) mwesi wantundu. Ni twam’bumichisye tutumule jwa chikungu (ntofu wenyelenyenduche), nombe soni m’majini mwaliji mwana gagakamulaga masengo pameso pakwe, mwa lisosa lya M’mbujegwe (Allah). Sano jwatagalauche mwa wanganyao kuleka lilamusi Lyetu, tuchimpa kupasya mu ilagasyo ya Moto Wakulapuka
34|13|Wantendelaga yajukusaka, kutandila yumba yammakome gakunyang’amala, itusitusi, mataalo (mabeseni) gamakulungwa ganti mpela matanda, kwisa soni majanje gachitamile (pachisisa ligongo lya ukulu nnope). (Twasalile kuti): “Panganyani, E waliwasa lya Daudi! (Masengo gambone gakulosya) kutogolela (ukoto wampedwile).” Sano wannonope mwa achikapolo Wangu ni wali wakutogolela
34|14|Basi ndema jatwalamwile kukwakwe (Sulaimana) ya chiwa, pangali chachamanyisye wanganyao (achimajinio) ya chiwa chakwe, ikaweje inyama ya petaka (ucheche), yayaliji nkulya (mwambolembole) simbo jakwe. Basi ndema jajwagwile, yamanyukwiche kwa majini yanti: Angawe wamanyililaga yakusisika, nga nganatama mu ilagasyo yakwalusya
34|15|Chisimu chene ku (wandu wa ku) Saba’ kwaliji kwana chimanyilo (chakulosya ukombosi wa Allah) m’malo mwao mwakutama - Migunda jiwili wa chakun’dyo ni wa chakunchiji. (Yawechetedwe kukwao yanti): “Lyagani mu lisiki lya M’mbuje gwenu, ni muntogoleleje Jwalakwe. Nsinda wambone, nambo soni M’mbuje Jwakululuka kusyene.”
34|16|Nambo wanyosyisye (lilamusi lya Allah), basi ni twatumichisye mesi gachikumba gana kuchinjidwaga ni uwigo (gagajonasile migunda jila), ni twatindanyichisye migunda jao jiwilijila ni migunda jine jiwili jajakwete isogosi yakuwawa nnope, itela ya ukwesu, ni ine mu itela ya masawu yapanandi
34|17|Yalakweyi twalipile ligongo lya kufulu kwao. Ana ni tukwalipilaga (wele ulipilewu) wangawaga wakufulu
34|18|Ni twawisile chilikati chao (wandu wa ku Saba’) ni chilikati cha misi ajila jatwajipele upile (ja ku Shami), (twawisile) misi jakuonechela, ni twapimile mwalakwemo igono ya ulendo. (Ni twasalile kuti): “Jendagani mwalakwemo chilo ni muusi mwantunjelele.”
34|19|Nambo wanganyao watite: “Ambuje wetu! Talikanganyani igono ya ulendo yetu.” Ni walitesile lupuso achimisyene, basi ni twatesile wanganyao kuwa ngani (sisyesyene syawandu wakala syakwajamuka nasyo wandu wasambano), ni twapwilingenye kwapwilinganya kosope kwene. Chisimu mu yalakweyo muwele mwana imanyisyo kwa jwalijose jwali jwakupilila nnope, jwakutogolela kwejinji
34|20|Soni chisimu Ibulisu wasitendekasyisye nganisyo syakwe kuwa syakuona kwa wanganyao, basi ni wankuyiye, ikaweje likuga lya wakulupilila
34|21|Ni nganigapagwa kukwakwe pa wanganyao machili galigose, ikaweje kuti tummanyukule ajula jwaakukulupilila ya Akhera pakunnekanganya ni ajula jwaakuwa nkukaichila ya jalakwe. Sano Ambuje wenu pa chindu chilichose awele Nkusunga chenene
34|22|Jilani: “Mwawilangani awala wankulitwanjila (kuti nombe nao milungu) kunneka Allah (kuti ankamuchisye, nambo nganawa ankamuchisye chilichose), nganakola wanganyao (namuno chindu cha) usito wanti chisawu lunyilili ku mawunde namuno petaka, soni nganakola wanganyao mwalakwemo liwunjili lililyose (lyakamusyangana ni Allah), soni nganakola Jwalakwe mwa wanganyao nkukamuchisya jwalijose.”
34|23|Soni chondechonde ngachikasakamuchisya pameso Pakwe (Allah) ikaweje kwa jwampele luusa (lwakuti achondelele). Mpaka pati woga uli utyosile m’mitima mwao (Achimalaika) akasatiji: “Ana M’mbuje gwenu juwechete ichichi?” (Achimalaika wane) akutiji: “(Jwalakwe juwechete) yakuonaonape, soni Jwalakwe ni Jwapenani kusyene, Jwankulungwa kwannope.”
34|24|Jilani: “Ana nduni jwaakumpaga lisiki kuumila kumawunde ni petaka?” Jilani: “Allah. Soni mwine uwwe kapena jenumanja tuli pachongoko kapena pakupotela kwakuonechela.”
34|25|Jilani: “Jenumanja ngasim’buwusyidwa pa yatulewile uwwe, nambo soni uwwe ngasituwusyidwa pa yankupanganya jenumanja.”
34|26|Jilani: “Tachitusonganganya chilikati chetu Ambuje wetu (ku Kiyama), kaneka ni tachijilanya chilikati chetu mwa chilungamiko, soni Jwalakwe ni Nkwilanya chenene, Jwakumanyilila nnope.”
34|27|Jilani: “Munosyani awala wamwasimangenye Najo (Allah) kuwa akunkamuchisya (Wakwe). Ngwamba (Jwalakwe nganakola akunkamuchisya waliose)! Nambo Jwalakwe ni Allah, Jwamachili gakupunda, Jwalunda lwakusokoka.”
34|28|Ni nganituntumisya mmwe (Muhammadi ﷺ) ikaweje ku wandu wosope, (kuti m’be) wakupeleka abali jakusengwasya nambo soni wakutetela, nambo wandu wajinji ngakumanyilila
34|29|Sano ni akutiji: “Ana chele chilangachi chiyiche chakachi nam’baga jenumanja nkuwecheta yakuona?”
34|30|Jilani: “Jenumanja nkwete chilanga cha Lisiku (lya Kiyama) lyangawa nkulichelewachisya jenumanja ndawi jimpepe namuno kulijanguyichisya.”
34|31|Sano awala waakufuulu ni akasatiji: “Nganituwa tujikulupilile aji Qur’aniji, namuno ayila (itabu) yayaliji paujo pakwe.” Soni ingawe mwajile kwaona walupuso patakajimichidwe pameso pa M’mbuje gwao (Allah), achiusyanganilanaga malowe (gakudandaulana) wane kwa wane, (nkajile kuiona yakogoya kusyene)! Awala wangalikombolela tachasalila awala wawalikwesisye kuti: “Ingawaga wanganyammwe, chisimu chene tungaliji wakulupilila.”
34|32|Awala wawalikwesisye tachajanga awala wangalikombolela kuti: “Ana uwwe ni watwansiwilile ku chongoko panyuma pakuti chili chim’bichilile? (Ngwamba), nambo jenumanja mwaliji wakulewa.”
34|33|Awala wangalikombolela ni tachiti pakwajanga awala wawalikwesisye: “(Ngwamba), nambo (jenumanja mwaliji nkutenda) malindi ga chilo ni muusi (gakutusiwilila ku Usilamu), pa ndema jamwatulamulaga kuti tunkane Allah, ni kuti tum’bichileje Jwalakwe milungu (jine).” Ni tachisisa wanganyao madandawusi pandema jatachiyiona ilagasyo, ni tuchiwika makongwa mungosi sya awala wawakufuulu. Ana akulipidwa inepe pangawaga ayila yawaliji nkupanganya
34|34|Ni nganituntumisyeje nkutetela jwalijose ku musi uliose ikaweje wakulipatila wakwe watiji: “Chisimu uwwe yantumisyidwe nayo wanganyammwe tukuyikana.”
34|35|Soni watiji: “Uwwe ni watukwete chipanje chejinji kwisa soni wanache wajinji, soni uwwe nganituwa tupedwile ilagasyo.”
34|36|Jilani: “Chisimu Ambuje wangu akasansapangulila lisiki jwansachile, ni kunandiya (lisikilyo kwa jwansachile), nambo wandu wajinji ngakumanyilila.”
34|37|Ni nganichiwa chipanje chenu namuno wanache wenu kuti ni yaim’bandichisye Kukwetu pa dalaja (ja ku Mbepo), pangawaga jwakulupilile ni kutendaga yambone. Basi wanganyao tachipata malipilo gakonjechesya ligongo lya yawapanganyisye, soni wanganyao mu yumba (yapenani ya ku Mbepo) takawe wantunjelele
34|38|Sano awala waakulimbichila kulimbana ni ma Aya Getu aku ali nkulepelekasya (wandu kwitala lya Allah), wanganyao ku ilagasyo tachiika nao
34|39|Jilani: “Chisimu Ambuje wangu akasansapangulilaga lisiki jwansachile mwa achikapolo Wakwe, ni kunnandiyichisya (lisikilyo jwansachile). Sano chilichose chachintole (petala lya Allah), basi Jwalakwe talipisye chalakwecho, soni Jwalakwe ni Jwambone nnope mwa akupeleka lisiki.”
34|40|Soni (kumbuchilani) lisiku lyatachasonganganya wanaose, kaneka ni tachiwecheta kwa Achimalaika kuti: “Ana wanganyawa waliji nkun’galagatila jenumanja?”
34|41|Wanganyao tachiti: “Kuswejela ni Kwenu! Mmwe ni Nsyowe jwetu ngawa wanganyao. (Ngwamba), nambo waliji nkugagalagatila majini, wajinji wao waliji nkugakulupilila galakwego.”
34|42|Basi lelo ngaakola jwine mwa jenumanja chikamuchisyo chakunkamuchisya jwine namuno masausyo gakunsausya jwine. Ni tuchiti ku awala wawalitesile lupuso: “Pasyani ilagasyo ya Moto wamwaliji nkuwukaanila.”
34|43|Sano pati gachisoomedwaga kukwao ma Aya Getu gakupikanika, akasatiji: “Nganijuwa aju (Muhammadi ﷺ) ikaweje mundu jwaakusaka kunsiwilila ku yawaliji nkuigalagatila achatati wenu.” Ni akasatiji soni: “Nganijiwa aji (Qur’an) ikaweje unami waukusepedwa.” Ni akasawechetaga awala waakufuulu pakuigamba yakuona ndema jakwaichilila: “Nganiyiwa ayi ikaweje usawi wakuonechela.”
34|44|Ni nganitwapeje wanganyawa (warabu) itabu iliyose yawaliji nkuisooma (nkanijiwe Qur’an), nambo soni nganitutumisyeje kukwao m’bujo mwenu (mmwe Muhammadi ﷺ nkanim’biche) nkutetela jwalijose
34|45|Ni wakaaniile awala wapaujo pao, ni nganaliyika (awa warabu) liunjili limpepe m’maunjili likumi lya yatwapele wanganyao, basi wanganyao wakaaniile achimitenga Wangu, nambi kwaliji uli kasilika Kwangu (ngati najonasile wosope)
34|46|Jilani (mmwe Muhammadi ﷺ): “Chisimu une ngun’jamuka chindu chimpepe: Chakuti n’jiime ligongo lya Allah, wawili-wawili ni jumo-jumo, kaneka ni nchetelele; (tinyyione yanti) n’jenuju (Muhammadi ﷺ) nganakola masoka, nganijuwa jwalakwe ikaweje nkuntetela jwenu, nkaniyiyiche ilagasyo yaukali nnope.”
34|47|Jilani: “Malipilo galigose ganan’jujile (naga pakwete panan’jujile), basi gawele genu (gajigalani), nganigawa malipilo gangu ikaweje kwa Allah pe, soni Jwalakwe pa chindu chilichose awele Mboni.”
34|48|Jilani: “Chisimu Ambuje wangu akuiponyaga yakuona (kwa Achimitume mpela ayi yaimbichilile uneyi, nambo soni Jwalakwe ni) Nkumanyilila chenene yakusisika.”
34|49|Jilani: “Yakuona (Usilamu) iwiche, sano yaukoleko (ukafili) nganiyiwa iwiche ni yasambano kapena kuuchisya (machili gakwe).”
34|50|Jilani: “Naga ngupotela, nikuti ngupotela kwaalikonya nansyene, nambo naga ngongoka, basi niligongo lya yaakunjuwulila Ambuje wangu, chisimu Jwalakwe ni Jwakupikanichisya, Jwakuwandichila nnope (kukwetu ni umanyilisi Wakwe).”
34|51|Soni ingawe mwajile kuiona ndema jatakajogope wanganyao, kutendaga pali pangali pagwalila, ni kwembekanyisyidwa (mwanakamo) kuumila pamalo pakuwandika (m’malembe, nkajile kuiona yakogoya kusyene)
34|52|Sano wanganyao tachiti: “Tujikulupilile (sano dini ja Usilamu).” Nambo takakombole chantiuli kuupata (Usilamu ku Akhera) kwakuli kumalo kwakutalichila (ni kwakuupatila Usilamuo kwakuli ku duniya)
34|53|Soni kutendaga pamasile pa waukanile (Usilamuo) kala (ku duniya), ni waliji nkuiponya yakusisika kuumila pamalo pakutalichila, (waliji nkuikaichila yosope yayasisikaga mulunda lwao mpela Utume, Qur’an, Akhera kaichila kwakutalichila nnope ni yakuona)
34|54|Ni tachisiwilikanganywa chilikati chao ni chilikati cha yaakuisaka (yakunda Usilamu ni kupocheledwa toba jao), mpelayayatite pakutendedwa ku (makafili) gajao kala, chisimu wanganyao waliji m’chikaiko chakwakaikasya (utenga wa Allah)
35|1|Lumbili losope lwene alapikwe Allah, Nkugumba mawunde ni mataka, Nkugatenda Malaika kuwa Achimitenga wakwete mapapiko gawili-gawili, gatatu-gatatu, kapena ncheche-ncheche, akonjechesyaga mu kagumbe yaakusaka. Chisimu Allah pa chindu chilichose awele Jwakombola
35|2|Ukoto uliose waakwaugulilaga Allah wandu, basi pangali jwampaka awusiwilile, soni waakuwusiwilila, basi pangali jwampaka awupeleche panyuma pakwe, soni Jwalakwe ni Jwamachili gakupunda, Jwalunda lwakusokoka
35|3|E jenumanja achinawandu! Kumbuchilani chindimba cha Allah pa jenumanja. Ana pana nkugumba jwangawaga Allah jwaakumpaga lisiki kuumila kwinani ni pasi? Pangali nnungujwine (jwakuwajilwa kun’galagatila) ikaweje Jwalakwe. Nambi nkugalausyidwa chinauli (kuleka yakuona)
35|4|Sano naga achinkaanilaga (mmwe Muhammadi ﷺ), basi (ngayiwa yakusimosya) ngati pamasile pawakanilidwe Achimitenga paujo penu (mmwe nkanim’biche). Soni kwa Allah ni kwakuujila ichindu yosope
35|5|E jenumanja achinawandu! Chisimu chilanga cha Allah chakuonaonape. Basi ukannyenga wanganyammwe ata panandi umi wa duniya, nambo soni akannyega jenumanja ata panandi nkunyenga (shetani) pa ya Allah
35|6|Chisimu shetani kukwenu juwele mmagongo, basi muntendani kuwa mmagongo (nkan’jitikaga yajukusaka), chisimu jukuliwilanjila likuga lyakwe kuti likawe mu wandu wa ku Moto Wakulapuka
35|7|Awala waakufuulu akwete kupata ilagasyo yaukali nnope, sano awala waakulupilile ni kutendaga yambone, akwete kupata chikululuko ni malipilo gamakulungwa
35|8|Ana ajula jwaisalalisyidwe kukwakwe itendo yakwe yangalumbana, ni jukuiona kuti yambone (chichi champaka munsalile kuti apikane)? Basi chisimu Allah akasannechelelaga kusokonechela jwansachile, ni akasan’jongolaga jwansachile. Basi ntima wenu ukatyoka ligongo lya kwadandaulila wanganyao. Chisimu Allah ni Nkumanyilila chenene yaakupanganya wanganyao
35|9|Soni Allah ni Ajula jwaakutumisyaga mbungo, ni jikasagatenganyaga mawunde gawula, basi ni tukasagajausyaga ku chilambo chachiwe, basi ni tukasasyuchisyaga nago litaka panyuma pakuwa kwakwe. Iyyoyopeyo (ni mukuchiwela soni) kwimuka (m’malembe)
35|10|Mundu jwaakuwa ali nkusaka uchimbichimbi, basi (an’jitiche Allah), ngati Allah ni Nsyene uchimbichimbi wosope. Kukwakwe (Allah) gaakwela malowe gambone, sano masengo gambone ni gakugakwesya (malowe gambonego, mwanti malowe gambonepe pangali masengo gambone ngawa nkukamuchisya). Sano awala waakutenda malindi ga yakusakala, akwete kupata ilagasyo yaukali nnope, soni malindi ga wanganyao gawele gakonasika
35|11|Soni Allah an’gumbile jenumanja kuumila mwitaka, kaneka kuumila mwindondwa lya mesi (gawalume ni wakongwe), kaneka am’bisile kuwa wamitundu jiwili (achalume ni achakongwe). Jwankongwe jwalijose jwangajigala chiilu kapena kuweleka, ikaweje kwa umanyilisi Wakwe (Allah). Ni ngakasapedwaga umi welewu nkupedwa umi welewu, kapena (jwine) kupungusyidwa mu umi wakwe, ikaweje (ipali yosopeyo) m’Chitabu (Cha Al-Lauh Al-Mahfuz), chisimu yalakweyo kwa Allah iwele yakwepepala kusyene
35|12|Soni nganisiwa silandene mbwani siwili; aji ja (mesi ga) kunong’a, gakulyolyopela nambo soni gakumweleka chenene, sano jineji ja (mesi ga) chijete gakuwawa, sano kuumila mu sinasiwilisi nkulyaga nyama jamatumbi (somba syewisi), ni nkukoposyaga ipeto yankuwalaga (ngalekale), ni nkuionaga yombo mwalakwemo inankatanganya kuti nsosejesoseje umbone Wakwe (wa Allah), ni kuti jenumanja m’be wakutogolela
35|13|Akasachijinjisyaga chilo m’muusi (ni kuleupa muusi kwipipa chilo mpela ndawi jachitukuta), ni akwinjisyaga soni muusi m’chilo (ni kuleupa chilo kwipipa muusi mpela ndawi jakusisima), ni alijepepesye lyuwa ni mwesi, yosope ikwenda kwandema jakwe jekolanjidwe, Jwalakwe ni Allah M’mbuje gwenu, uchimwene ni Wakwe. Sano awala wankwawenda kunneka Jwalakwe nganakola (chindu chilichose namuno chamwana nti chisawu) chikowa cha lupele lwa tende
35|14|Naga nkwawenda wanganyao nganawa apikene kuwenda kwenu, soni namuno angapikane nga nganan’janga, soni lisiku lya Kiyama tachikana kuwanganya kwenu (kwamwaliji nkwawanganya ni Allah), ni pangali jwampaka ansalile mwakulandana (ni mwaakunsalilila Allah) Jwaasimanya abali syosope
35|15|E jenumanja achinawandu! Jenumanja ni wan’di wakulajila kwa Allah, sano Allah ni jwali Jwakupata kwejinji, Jwakulapilidwa kusyesyene
35|16|Nasakaga mpaka antyosye jenumanja, ni kwika nayo iwumbe yasambano
35|17|Soni yalakweyo kwa Allah nganiyiwa yakusausya ata panandi
35|18|Soni jwaatwiichiile nsigo (wasambi) ngasaja kutwichila nsigo wajwine, soni jwaasitopelwe ali am’bilasile (jwine) ku nsigo wakwe (kuti ampochele), nganiuwa upocheledwe ata panandi (ni jwalakwejo) namuno juli jwa paulongo. Chisimu mmwe (Muhammadi ﷺ) nkwatetela awala waakun’jogopa M’mbuje gwao (Allah) mwangali kum’bona, ni akwimikaga Swala mwakolosya. Sano jwaakuliswejesya, basi nikuti akuliswejesya kwaalikamuchisya nsyene. Soni kwa Allah pe ni kwakuujila (iwumbe yosospe)
35|19|Soni nganawa alandene jwangalola ni jwakulolaga
35|20|Namuno chipi ni lilanguka
35|21|Namuno m’bulili ni lyoto
35|22|Soni nganawa alandene wachijumi ni wawe. Chisimu Allah akumpikanisyaga jwansachile, sano mmwe nganim’ba mwapikanisye wali m’malembe
35|23|Nganim’ba mmwe ikaweje nkutetela
35|24|Chisimu Uwwe tumtumisye mmwe (Muhammadi ﷺ) mwakuonaonape kuwa nkupeleka abali jakusengwasya ni nkutetela, ni pangali nkutula uliose ikaweje jwapite mwa walakweo nkutetela
35|25|Sano naga achinkanilaga (ngaiwa yakusimosya), basi pamasile pawaakaaniile awala wawaliji paujo pao, wayichilile achimitenga wao ni (ilosyo) yakuonechela palangulangu, ikalakala kwisa soni chitabu chakupeleka lilanguka
35|26|Kaneka nakwembekenye awala wawakufuulu, nambi kwaliji uli kasilika Kwangu (ngati najonasile wosope)
35|27|Ana nganinyyiona yanti Allah atulwisye kuumila kwinani mesi (gawula), basi ni tukopochesye isogosi yakulekangana mitundu jakwe, nambo soni m’matumbi mwana tumisela tweswela ni twechejeu twakulekangana mitundu jakwe, ni twine twepiliu nnope
35|28|Nambo soni mu wandu, inyama ni ilango, iyyoyopeyo soni mitundu jakwe jakulekangana. Chisimu waakun’jogopa Allah mwa achikapolo Wakwe ni Maulama. Chisimu Allah ni Jwamachili gakupunda, Jwakululuka kusyene
35|29|Chisimu awala waakusoomaga chitabu cha Allah (Qur’an), ni kwimikaga Swala mwakolosya, ni kutolaga mu ichindu yatwapele mwakusisa ni mwakuonechela; wanganyao akusachililaga malonda gangajonasika
35|30|Kuti akalipile malipilo gao mwakwana, ni kwajonjechesya mu umbone Wakwe, chisimu Jwalakwe ni Jwakululuka kusyene, Jwakutogolela nnope
35|31|Sano ayi yatun’juwulile mmwe (Muhammadi ﷺ) ya m’Chitabu (cha Qur’an), ni yaili yakuonaonape, yaikwitichisya yaili paujo pakwe. Chisimu Allah kwa achikapolo Wakwe juwele Jwakwamanya chenene, Jwakwalolechesya
35|32|Kaneka twapele Chitabu (Qur’an) awala watwasagwile mwa achikapolo Wetu (wakunkuya Muhammadi ﷺ), basi wane mwa jamanjao ali wakulitenda lupuso achimisyene (pakola yakusakala yejinji kuipunda yambone), wane soni mwa jamanjao ali wachilikati (wakulandana yambone ni yakusakala yao), ni pana wane soni mwa jamanjao wakulongolela pa yambone mu lisosa lya Allah, walakweo ni wauli umbone wekulungwa
35|33|Matimbe Gandamo takagajinjile, takapetedwe mwalakwemo ni makosa gagolodi ni ngalekale, soni nguwo syao mwalakwemo tisikawe sya silika
35|34|Ni takajile: “Lumbili losope lwene alapikwe Allah Ajula jwatutyochesye uwwe madandausi, chisimu Ambuje wetu ni Wakululuka kusyene, Wakutogolela nnope.”
35|35|“Ajula jwatutamiche uwwe m’Nyumba Jandamo kwa umbone Wakwe, taabu ngajitukwaya mwalakwemo, nambo soni ngakutukwaya mwalakwemo kupela.”
35|36|Sano awala waakufuulu akwete kupata moto wa Jahannama, ngasikulamulidwa kukwao (yakuti awe) basi nikuwa, nambo soni ilagasyo yakwe ngasiipungusyidwa pa wanganyao. Mwele ni mwatukun’dipililaga kafili jwalijose
35|37|Soni wanganyao takaweje ali nkugumila mwalakwemo (pa kun’dilila Allah kuti): “Ambuje wetu! Tukoposyani, tukatende yambone yangawaga ayila yatwaliji nkutenda.” (Allah takajile): “Ana nganitumpa umi welewu wakomboleka kumbuchila mu walakweo jwakumbuchila? Nambo soni wam’bichilile nkutetela. Basi pasyani (ilagasyo), sano wakulitenda lupuso nganakola nkwakamuchisya.”
35|38|Chisimu Allah ni Nkumanyilila yakusisika ya kumawunde ni petaka, chisimu Jwalakwe ni Nkumanyilila yaili m’mitima
35|39|Jwalakwe ni Ajula jwam’bisile wanganyammwe kuwa wakupisyangana pa chilambo (kuwa wane ni kupagwa wane), sano jwatakufulu basi ukafili wakweo tiwun’jonanje nsyene, ni ngaukwajonjechesyaga achimakafili ukafili waowo kwa Ambuje wao (Allah) ikaweje kuwenjedwa, nambo soni ngaukwajonjechesyaga achimakafili ukafili waowo ikaweje chasiko
35|40|Jilani: “Ana nkwaona akwawanganya wenu (ni Allah) awala wankwalumbanjila kunneka Allah? Munosyani, ana ni upandechi wetaka waagumbile? Kapena akwete wanganyao liunjili lyakamusyangana (najo Allah) ku mawunde?” Kapena twapele wanganyao (achimakafilio) chitabu, basi wanganyao ni ali ni umboni wakuonechela kuumila mu chalakwecho (wakwakundisya ukafili waowo)? (Ngwamba), nambo walupuso ngakulanganaga wane ni wane ikaweje ya chinyengo
35|41|Chisimu Allah ni jwaakugakamula mawunde ni mataka kuti gakatyoka mmangwakwe, soni naga gali gatite gatyoche mmangwakwe pangali anta jumo jwampaka agakamule panyuma pa Jwalakwe, chisimu Jwalakwe juwele Jwakutulala nnope ntima, Jwakululuka kusyene
35|42|Ni walumbile wanganyawa (achimakafili) mwa Allah kulumbila kwao kwamachili kuti: Naga tiwaichilile nkutetela, chisimu chene tachiwa wakongoka nnope kujipunda mikutula jine jilijose. Basi ndema jajwaichilile nkutetela nganiyajonjechesya ikaweje kutalikangana (ni yakuona)
35|43|Pakulikwesya pa chilambo ni kutenda malindi gakusakala (gakwasiwilikanganya wandu ku chikulupi), ni gangaasyungula malindi gakusakala ikaweje achimisyene (waagatesile), ana akwembecheya wanganyao (inepe) pangawaga nyendele ja (kapedwe ilagasyo ka wandu) wandanda! Basi ni ngankusimana kupitikuka kulikose pa nyendele ja Allah, nambo soni ngankusimana galauka kulikose pa nyendele ja Allah
35|44|Ana wanganyawa ngakwendajenda pa chilambo ni kupitaga nchilola mujawelele mbesi ja awala wapaujo pao, wawaliji soni wamachili nnope kwapunda wanganyawa? Sano Allah nganawa jwanti ni kunkulupuka chindu chilichose ku mawunde namuno petaka, chisimu Jwalakwe awele Jwakumanyilila nnope, Jwakombola kusyene
35|45|Soni ingawe kuti Allah akwapaga ilagasyo wandu pa yapanganyisye, nga nganaleka pachanya pakwe (petaka) chinyama chilichose chakuulukutaga. Nambo kuti akwachelewasyaga mpaka pa ndema jakwe jekolanjidwe. Basi pajichiwika ndema jao (tachilipidwa), basi chisimu Allah awele Jwakwalolechesya achikapolo Wakwe
36|1|Ya-Sin
36|2|Ngujilumbila (aji) Qur’an jegumbale lunda lwakusokoka
36|3|Chisimu mmwe (Muhammadi ﷺ) n’di mwa Achimitenga
36|4|(Soni n’di) pachanya petala lyagoloka
36|5|(Aji ni Qur’an) jajitulusyidwe ni (Allah) Jwamachili gakupunda, Jwachanasa channope
36|6|Kuti mwatetele wandu wanganateteledweje achatati wao, basi wanganyao ali wakwanjila (chikulupi).Chisimu lilowe (lya ipotesi) pamasile palisimichiche pa wajinji mwa wanganyao, mwanti wanganyao ngaakulupilila
36|7|Chisimu lilowe (lya ipotesi) pamasile palisimichiche pa wajinji mwa wanganyao, mwanti wanganyao ngaakulupilila
36|8|Chisimu Uwwe tuwisile mu ngosi mwao makongwa ni gayiche mpaka mu ipundi, mwanti mitwe jao jinyakulidwe (wangakombola galausya kapena kutulusya mitwe jao kuti achione chikulupi)
36|9|Ni tuwisile m’bujo mwao chakusiwilila ni munyuma mwao chakusiwilila, ni twaunichile, mwanti wangawa nkulola
36|10|Soni yalumope kwa jamanjao mwatetele kapena nkatetela, ngaakulupililape
36|11|Chisimu mmwe mpaka muntetele (ni kunkamuchisya kutetelako) ajula jwaakukuya chikumbusyo (Qur’an), ni kun’jogopaga (Allah) Jwaukoto wejinji mwangali kum’bona, basi munsengwasyani ya (kupata) chikululuko kwisa soni malipilo gakuchimbichika
36|12|Chisimu Uwwe ni watuchijimusya wawe, ni tukulembaga yawalongwesye (kupanganya ni katika malipilo gakwe), ni sajo syao (syawaliji nkwenda kuja kutenda ibada, ni masengo gawapanganyisye gagakwendelechela malipilo gakwe), sano chindu chilichose tuchisunjile (pakuchilemba) m’chitabu chakusalichisya (chilichose Al-Lauh Al-Mahfuz)
36|13|Mwapani wanganyao chilandanyo cha achinsyene musi (wa Antwakia), pandema jawauwichilile Achimitenga
36|14|Pandema jatwatumichisye (Achimitenga) wawili, ni waakaaniile, basi ni twalimbangenye pa (kwatumichisya Ntenga) jwatatu, basi (wanawatatu) ni watite: “Chisimu uwwe tutumidwe kukwenu.”
36|15|(Achinsyene musi) watite: “Nganim’batu jenumanja ikaweje wandu mpela uwwewe, soni (Allah) Jwaukoto wejinji nganatumisya chilichose, nganim’ba jenumanja ikaweje kuti nkulambusya.”
36|16|(Achimitenga) watite: “Ambuje wetu akumanyilila yanti chisimu uwwe tutumisyidwe kukwenu.”
36|17|“Ni nganiyiwa kukwetu ikaweje kulungusya (utenga) mwakupikanika.”
36|18|(Achinsyene musi) watite: “Chisimu uwwe tutapene ligongo lya jenumanja, nambo naga ngankuleka, chisimu chene chitunsome maganga, soni tiyinkwaye kwene kuumila kukwetu ilagasyo yakupoteka nnope.”
36|19|(Achimitenga) watite: “Chitapani chenu chili ni mwachimisyene (ligongo lya ukafili wenu), ana ligongo lyanti nkumbusyidwe (ni nkuti tuntapenye ni kutujogoyaga)? (Ngwamba), nambo jenumanja ni wandu wakupundanganya malile (pa ukafili).”
36|20|Ni jwayiche mundu anankutugala kuumila ku upande wakutalichila wa nsinda. Jwalakwe jwatite: “E wandu wangu! Mwakuyani Achimitenga.”
36|21|“Mwakuyani wandu wangaakun’juga malipilo, nambo soni wanganyao ali wakongoka.”
36|22|“Ana chipali chichi kukwangu chachindendekasye kuti ngan’galagatila Ajula (Allah) juwangumbile une, soni Kukwakwe jenumanja tinchiuchisyidwa?”
36|23|“Ana nalitendele milungu jine kunneka Jwalakwe? Naga ali asachilile (Allah) Jwaukoto wejinji kumba isausyo chondechonde jao (achiisanamuo) nganijiwa jingamuchisye une chilichose, soni wanganyao nganawa anjokwele.”
36|24|“Chisimu une njiyikaga mwakutenda yele timbe mukusokonechela kwakuonechela.”
36|25|“Chisimu une nankulupilile M’mbuje gwenu (Allah), basi mbikanilani.” (Ni nganampikanila nambo wam’buleje)
36|26|Yawechetedwe yanti: “Jinjilani ku Mbepo.” Jwalakwe jwatite: “E nabola wandu wangu angamanyilile,”
36|27|“Yatite kaangululuchile kakwe Ambuje wangu (Allah) ni kundenda kuwa mwa wakuchimbichika!”
36|28|Soni nganitutulusya pa wandu wakwe panyuma pa jwalakwejo asilikali kuumila kwinani (wakwisa kwajonanga), soni nganikuwa kwakusosekwa Kukwetu kuti mpaka tutulusye (asilikali)
36|29|Nganikuwa (konanjidwa kwao) ikaweje ni n’gumiilo umpepe (uwagumisile Jibulilu), basi papopo waliji wakulita (wawile)
36|30|Ha! Yakudandaulisya kwa achikapolo (wa Allah)! Nganiwaichilileje ntenga jwalijose, ikaweje waliji nkuntenda chipongwe
36|31|Ana ngakulola (yanti) mikutula jilingwa jatujijonasile paujo pao? (Ana ngakulola) yanti wanganyao ngaakuujila kukwao
36|32|Soni pangali (iwumbe) iliyose ikaweje yosope yene ichiyika pameso Petu
36|33|Soni chilosyo (chachili) kwa wanganyao (chakulosya ukombosi wa Allah wakwajimusya wawe) ni litaka lyaliwe, tukasalisyusyaga, ni koposyamo songolo, basi sine mu syalakwesyo akasalyaga
36|34|Ni tukasawikaga mwalakwemo migunda ja mitende ni mizabibu, ni tukasapitisyaga soni mwalakwemo achitutumule
36|35|Kuti alyeje isogosi yakwe, kutendaga nganiyipanganyidwa ni makono gao, ana ngakutogolela
36|36|Kuswejela ni Kwakwe Ajula (Allah) jwagumbile chachilume ni chachikongwe mu indu yosope, kutandila yaikumesya litaka, ni mwa achimisyene wakweo (wandu), ni mu ichindu yangakuimanyilila
36|37|Soni chilosyo (chine chachili) kwa wanganyao (chakulosya ukombosi wa Allah) ni chilo, tukasawuwulaga mwalakwemo muusi, basi papopo wanganyao ni akasawaga m’chipi
36|38|Sano lyuwa likasajendaga mpaka pakutulalila pakwe. Walakweo ni mpango wa (Allah) Jwamachili gakupunda, Jwakumanyilila nnope
36|39|Nombe nao mwesi twaupimile mauto (makumi gawili kwisa nsano nagatatu), mpaka ukasaujaga kuwa mpela chikole cha tende chakalakala (chepindiche)
36|40|Nganiyiwa yakuwajilwa lyuwa kuwuyika mwesi, namuno chilo kuwulongolela muusi. Soni chilichose ching’ambila mwitala lyasyungulilo
36|41|Soni chilosyo (chine chachili) kwa wanganyao (chakulosya ukombosi wa Allah) ni chanti: Uwwe twajigele achatati wao m’chombo chepachile (cha ndawi ja Nuhu)
36|42|Ni twaguumbiile wanganyao (yombo) yakulandana mpela chalakwecho yaakukwela
36|43|Sano Uwwe naga tuli tusachile mpaka twamisye, ni pangali nkwakamuchisya wanganyao (jwampaka apikane gumila kwao), soni wanganyao ngawa nkokoledwa
36|44|Ikaweje kwa chanasa chakuuma Kukwetu, ni kusengwa kwa ndema jannono
36|45|Sano pati iwechetedwe kukwao yanti: “Jogopani yaili paujo penu ni yaili panyuma penu kuti ntendeledwe chanasa;” (ngakasapikana)
36|46|Ni changaichilila chilosyo chilichose mu ilosyo ya M’mbuje gwao (Allah), ikaweje wanganyao akasawaga wakuitundumalila yalakweyo
36|47|Soni pati iwechetedwe kukwao yanti: “Tolani mu yampele Allah.” Awala waakufuulu akasatiji pakwasalila (mwachipongwe) awala waakulupilile: “Ana twalisye awala wanti Allah angasache angalisyisye (Nsyene)? Nganim’ba jenumanja ikaweje mu kusokonechela kwakuonechela.”
36|48|Wanganyao ni akasatiji: “Ana chele chilanga (chakwika Kiyamachi) chiyiche chakachi nam’baga jenumanja nkuwecheta yakuona?”
36|49|Ngakwembecheya ikaweje n’gumilo umpepe (lipenga lyandanda) wauchakwembekanya (mwachisupuchisya) aku ali nkukangana
36|50|Basi ngasakombola kuleka wasiya, namuno kumawasa kwao ngasaujila
36|51|Ni lichigombedwa lipenga (lyawili), basi papopo wanganyao kuumila m’malembe tachikopokangana mwachitemachitema wa kwa M’mbuje gwao (Allah)
36|52|(Aku) achitiji: “Ipotesi yetuwe! Ana wani waatujimwisye pagona petu?” (Tachisalilidwa yanti): “Ayi ni ayila yajwapeleche chilanga (Allah) Jwaukoto wejinji ni kuwecheta mwakuona Achimitenga.”
36|53|Ngasiyiwa ikaweje n’gumilo umpepe, basi ajile sayi wosopewene tachisimanikwa kuti ayiche pameso Petu
36|54|(Ni tachisalilidwa yanti): “Basi lelo (lisiku lya Kiyama) ngatendedwa lupuso mundu jwalijose pa chilichose, soni ngan’dipidwa ikaweje yamwaliji nkupanganya.”
36|55|Chisimu wandu wa ku Mbepo lelo tawe mu shuguli (syao) achisengwaga
36|56|Wanganyao ni achiwammakwao tawe m’miwulili, ali ajegeme mu indanda yetandiche chenene
36|57|Akwete kupata wanganyao mwalakwemo isogosi (yantundu uliose), soni akwete kupata chilichose chaakuchisaka
36|58|(Tachisalilidwa yanti): “Salam (Ntendele uwe kwa jaomanja!)” – Lilowe lyakuumila kwa (Allah) M’mbuje Jwachanasa channope
36|59|Sano (wangalumbana ni tachisalilidwa kuti): “Litukusyani lelo jenumanja akulewa (ku wakulupilila)!”
36|60|“Ana nganinan’jamuka, E Jenumanja wanache wa Adam! Yanti ngasimun’galagatilaga shetani, chisimu jwalakwejo kukwenu juwele mmagongo jwakuonechela?”
36|61|“Ni kuti mungalagatileje Une (Jikape), lyalakweli ni litala lyagoloka?”
36|62|“Soni chisimu pamasile pajwaisochelesye mu jenumanja iwumbe yejinji, ana nganim’baga wakola lunda?”
36|63|“Aji ni Jahannama ajila jamwaliji nkupedwa chilanga.”
36|64|“Jijinjilani lelo, ligongo lya ukafili wamwaliji nkutenda.”
36|65|Lelo chitusiwe ngamwa syao, ni gatuwechetekasye makono gao, ni kuwichila umboni ngongolo syao pa ayila yawaliji nkupanganya
36|66|Sano tungasache chisimu tungafufwite meso gao, mwanti angalimbanilene litala, nambo angalolite chantiuli
36|67|Soni tungasache tungasyusisye (kuwa inyama kapena maganga) pamalo pao pepo, ni nganganakombola kuja m’bujo namuno kuwujila munyuma
36|68|Soni jwatukumpaga umi (welewu) tukum’buchisyaga munyuma mukagumbidwe (kakwe, ni jukasawa nti chisawu mwanache). Ana ngakuitagaga mulunda (yalakweyi)
36|69|Soni nganitun’jiganya jwalakwe (Muhammadi ﷺ) kwimba ilaanga, nambo soni ngaikuwajilwa kukwakwe (kuwa nkutunga ilaanga). Nganiyiwatu ayi (yayiche nayo Muhammadi ﷺ) ikaweje chikumbusyo kwisa soni Qur’an jakusalichisya (chilichose)
36|70|Kuti antetele jwali chijumi (jwakulupila), ni lisimichiche lilowe (lya ilagasyo) pa achimakafili
36|71|Ana ngakuiona wanganyao yanti Uwwe twaguumbiile ilaango, mu ayila yaipanganyisye makono Getu, basi wanganyao ni akuwa ali nkuitenda kuwa yao
36|72|Ni twajepepachisye yalakweyo wanganyao, basi ine mu yalakweyo iwele yakwela yao, soni ine mu yalakweyo akasailyaga
36|73|Soni akwete wanganyao mwalakwemo yakamuchisya (ine yejinji), kwisa soni yakumwa (mpela nkaka). Ana ngakutogolela
36|74|Ni alitendele wanganyao milungu (jaunami) kunneka Allah kuti mwine wanganyao takamuchisyidwe (ni jalakwejo)
36|75|(Nambo) nganijiwa jikombwele (milungujo) kwakamuchisya wanganyao, soni jalakwejo jichisonganganyisyidwa ku wanganyao (ndema jakwawalanga itendo yao) kuwa asilikali (wakwachonjela)
36|76|Basi ikan’dandaulikasya mmwe (Muhammadi ﷺ) yakuwecheta yao. Chisimu Uwwe tukuimanya yaakusisa ni yaakulosya
36|77|Ana mundu ngajukuiona yanti Uwwe tun’gumbile kuumila mwindondwa lya mesi (ga walume ni wakongwe), yeti kaneko jwalakwe ni jukuwaga mmakaani jwakuonechela (jwakunkanila Allah)
36|78|Ni akutupa Uwwe chilandanyo, ni kuliwalila kagumbidwe kakwe (kakuumila m’mesi gangali mate). Akutiji: “Wani watachigapa umi maupa kutendaga gali gepukuswepukuswe?”
36|79|Jilani (mmwe Muhammadi ﷺ): “Tachigapa umi Ajula juwagagumbile kandanda, soni Jwalakwe chiumbe chilichose juwele Jwakuchimanya chenene.”
36|80|Ajula jwam’biichiile jenumanja moto m’chitela chewisi, basi jenumanja ni nkasakolesyaga (motowo) kuumila muchalakwecho
36|81|Ana nganawa Ajula (Allah) juwagumbile mawunde ni mataka jwakombola kuti wagumbe (soni wandu) wanti mpela wanganyao? Elo (juwele Jwakombola kusyene), soni Jwalakwe ni Nkugumba kusyene, Jwakumanyilila nnope
36|82|Chisimu chilamusi Chakwe pati asachile chindu (kuti chipatikane), agambaga kuchisalila kuti: “M’be.” Basi ni chikasawaga
36|83|Basi kuswejela ni Kwakwe Ajula jwamuli mu Nkono Mwakwe mwana uchimwene wakuchilamulila chindu chilichose, soni Kukwakwe tinchiuchisyidwa (wosope wene)
37|1|Ngwalumbila awala (Achimalaika) waakwima m’miselamisela (pakuswali)
37|2|Kwisa soni awala (Achimalaika) waakasakalipilaga mwamachili (kugakalipila mawunde gawula pakugajendesya)
37|3|Kwisa soni awala (Achimalaika) waakusoomaga chikumbusyo (chitabu pakwikanacho kwa Achimitume kuumila kwa Allah)
37|4|Chisimu Nnungu jwenu ni Jumpepe
37|5|M’mbuje jwa kumawunde ni petaka ni yaili chilikati chakwe, soni M’mbuje jwa kungopoko kosope
37|6|Chisimu Uwwe tulisalalisye liwunde lya duniya ni isalalisyo yandondwa
37|7|Ni kuligosa ku shetani jwalijose jwakunyosya
37|8|Kuti akapikanila ya nkutula wa kwinani (wa Achimalaika), ni akasasomedwaga (ni yenje yandondwa) kuumila upande wa mbali ni mbali
37|9|Kuwinjidwa mwamachili, soni akwete kupata wanganyao ilagasyo yakupoteka nnope ni kwendelechela
37|10|Ikaweje jwasombwele lilowe mwawiyi, basi ni kunkuya chenje chakuwala nnope
37|11|Basi mwawusyani (achimakafilio kuti): “Ana wanganyao ni wali wakusausya nnope kagumbidwe, kapena ayila (ine mpela mawunde, mataka ni matumbi) yatwaigumbile?” Chisimu Uwwe twagumbile jamanjao kuumila mwilongo lyakunyata
37|12|(Ngwamba), nambo mmwe (Muhammadi ﷺ) nkusimonga (kanila kwao yakwimuka m’malembe), sano wanganyao ni akutenda chipongwe (kuntenda mmwe Muhammadi ﷺ ni Qur’an)
37|13|Soni naga ali akumbusyidwe wangakumbuchila
37|14|Soni naga ali achiweni chisimosimo akasachitenda chipongwe
37|15|Ni akasatiji: “Nganichiwatu achi ikaweje usawi wakuonechela.”
37|16|“Ana patuchiwapo ni kusyuka uwwejo litaka ni maupa, nambo yakuona kuti uwwe tuchiukulidwa (m’malembe)?”
37|17|“Mpaka ni achatati wetu wandanda (nombenao tachiukulidwa)?”
37|18|Jilani (mmwe Muhammadi ﷺ): “Elo (tinchiukulidwa), soni jenumanja n’di wakunyosyeka.”
37|19|Basi chisimu kwalakwe (kuukulidwako) kuchiwa ni n’gumilo umpepe (walipenga lyawili), basi papopo wanganyao tachiwa ali nkulola
37|20|Ni tachiti: “Ipotesi yetuwe! Ali ni Lisiku Lyamalipilo.”
37|21|(Tachisalilidwa yanti): “Ali ni Lisiku Lyachiilanyo alila lyamwaliji jenumanja n’di nkulikanila.”
37|22|(Achimalaika tachisalilidwa yanti): “Mwasonganganyani awala wawalitesile lupuso, pamo ni achimijao (wachijini), kwisa soni (isanamu) ayila yawaliji nkuigalagatila.”
37|23|“Kunneka Allah; basi mwajongolelani kwitala lya ku Moto Waukali.”
37|24|“Soni mwajimikani, chisimu wanganyao ali wakuwusyidwa.”
37|25|“Chipali chichi kukwenu, uli ngankukamusyangana?”
37|26|(Ngwamba), nambo wanganyao lyele lisikulyo tachiwa wakulipeleka (kuchilamusi cha Allah)
37|27|Ni tachigalauchilana wane kwa wane achiwusyanaga
37|28|(Wangalikombolela) tachiti (pakwadandaula achinkulungwa wao): “Chisimu wanganyammwe mwaliji nkutuyichilila chakun’dyo (mukayiche kanti mpela kambone, kwekula kwaliji kutulowesya)!”
37|29|(Achinkulungwa) tachiti: “(Ngwamba), nambo jenumanja nganim’ba wakulupilila.”
37|30|“Soni uwwe nganitukola machili galigose pa jenumanja (gakunkanganichisya ukafili), nambo kuti jenumanja mwaliji wandu wakusumba mpika (pa ukafili mpela uwwewe).”
37|31|“Basi lilowe lya Ambuje wetu (Allah lyakupedwa ilagasyo) lisimichiche petuwe, chisimu uwwe chitupasye (ilagasyoyo).”
37|32|“Basi twansochelesye (ligongo lyanti nombe) uwwe chisimu chene twaliji wasochelele.”
37|33|Basi chisimu wanganyao lyele lisikulyo tachiwa yalumo mu ilagasyo
37|34|Chisimu Uwwe mwele ni mutukwatendelaga wakulewa
37|35|Chisimu wanganyao ndema jakuwechetedwa kukwao yanti: Pangali nnungu jwine (jwakuwajilwa kun’galagatila) ikaweje Allah; waliji nkulikwesya
37|36|Ni kuwechetaga yanti: “Ana chisimu uwwe tuleche milungu jetu ligongo lya nkwimba ilaanga, jwamasoka?”
37|37|(Ngwamba), nambo juyiche ni yakuona, soni jwajitichisye Achimitenga (wawalongolele)
37|38|Chisimu wanganyammwe (achimakafili wa pa Maaka), timpasye ilagasyo yakupoteka nnope
37|39|Soni ngallipidwa ikaweje yamwaliji nkupanganya
37|40|Ikaweje achikapolo wa Allah wakuswejesyedwa
37|41|Wanganyao akwete kupata lisiki lyakumanyika
37|42|Isogosi (yantundu uliose), soni wanyao takachimbichisyidwe
37|43|Ku Matimbe Gachindimba (ku Mbepo)
37|44|Ali (atemi) pa itengu yauchimbichimbi mwakulolegana
37|45|Tiikaweje ili nkwasyungula ipanda ya ukana wakulenjela
37|46|Weswela wakulyolyopela kwa akumwa
37|47|Mwangali mwele (mu ukanamo) yakupotekasya (ntwe namuno m’matumbo), nambo soni wanganyao ngasakolelwa nao
37|48|Soni kukwao tikukawe kwana (achiwammakwao) wakulola pejipi (wakwalola achalume waope wangatenda meso mwamwamwa kwa achalume wane), achakulungwa meso mwakusalalila
37|49|Gamba kuwa (kaswejele kao) wanganyao nti chisawu mandanda gagasunjidwe (m’mapapiko)
37|50|Basi tachigalauchilana wane kwa wane achiwusyanaga
37|51|Nkuwecheta jumpepe mwa wanganyao tachiti: “Chisimu une nakwete n’jangu (kuduniya).”
37|52|“Juwaliji nkuti: ‘Ana mmwe chisimu chene n’di mwa akwitichisya?’
37|53|‘(Yanti) patuchiwapo ni kusyuka litaka ni maupa, nambo yakuona uwwe tuchilipidwa (pa itendo yetu)?”
37|54|(Nkuwecheta jula) tachiti: “Ana jenumanja chin’dingule (none ku Moto kuti mum’bone yajukuti pakulagasika?” Wanganyao tachiti: “Iyayi.”)
37|55|Basi jwalakwe ni juchilingula, basi ni tachim’bona (n’jakwejula) juli nkatikati mwa Moto Waukali
37|56|Juchiti: “Ngunnumbila Allah! Mmwetu mwasigele panandi kuti munyonanje (ngampikanile).”
37|57|“Soni ungawaga ukoto wa Ambuje wangu (Allah), ningaliji mwa akwika nao (ku Moto).”
37|58|(Wandu wa ku Mbepo tachiti): “Ana uwweji nikuti ngatuwa (soni)?”
37|59|“Ikaweje chiwa chetu chandandapechila, soni uwwe ngatulagasyidwa?”
37|60|Chisimu kwalakweku ni kupunda kwekulungwa nnope
37|61|Pa (kusaka kupata) yanti mpela ayi, basi apanganye masengo (gambone) akupanganya
37|62|Ana yalakweyi ni mbiko jambone, kapena chitela cha Zakkum
37|63|Chisimu Uwwe tuchitesile chele (chitelacho) kuwa mayeso ku walupuso (pakuwecheta wanganyao kuti: “Mpaka ikomboleche uli chitela kumela m’moto)?”
37|64|Chisimu chalakwecho ni chitela chachikopoka kuumila pasi pasyesyene pa Moto Waukali
37|65|Soso sya isogosi yakwe (siwele syakunyalaya nnope) mpela mitwe ja mashetani
37|66|Basi chisimu wanganyao takalyeje chele (chitelacho), ni chalakwecho takagumbasyeje ndumbo syao
37|67|Kaneko chisimu akwete kupata wanganyao kupwatika pa chele (chitelacho) chakuwanganyichisya gagali mesi gamasemule nnope
37|68|Kaneko chisimu kwakuwujila kwao ni ku Moto Waukali
37|69|Chisimu wanganyao wasimene achatati wao ali wapotele
37|70|Sano wanganyao mu sajo syao akutugala (pakwakuya mwachitemachitema mwangali kusosa kaje umboni)
37|71|Soni chisimu wapotele paujo pao wajinji (mu wandu) wandanda
37|72|Soni chisimu twatumisye mwa wanganyao akutetela
37|73|Basi nnole mujawelele mbesi ja akuteteledwa
37|74|Ikaweje achikapolo wa Allah wakuswejesyedwa
37|75|Soni chisimu Nuhu jwatuwilasile (kuti tun’jokole), basi ni Akwanga Wambone nnope (twaliji Uwwe)
37|76|Ni twan’jokwele jwalakwe ni wapewasa wakwe ku taabu jekulungwa
37|77|Ni twatesile wanache wakwe kuwa sigasiga (wawasigele ali nkuwelekana paduniya)
37|78|Ni twannechele (mbili syambone) kwa (wandu wosope) wakwika munyuma
37|79|Ntendele uwe kwa Nuhu mu iwumbe yosope
37|80|Chisimu Uwwe iyyoyopeyo ni yatukutiji pakwalipila wakolosya
37|81|Chisimu jwalakwe (Nuhu) jwaliji mwa achikapolo Wetu wakulupilila
37|82|Kaneko ni twamisyisye wane (wosope mwa wangakulupilila)
37|83|Soni chisimu mwa awala wawakuyiye litala lyakwe (lya Nuhu lya Tauhidi) jwaliji Ibrahima
37|84|Ndema ja waichilile Ambujegwe (Allah) ni ntima wambonembonepe
37|85|Ndema ja jwatite kwa babagwe ni wandu wakwe: “Ana nkugalagatila chichi?”
37|86|“Ana mwaunaminamipe milungu jangawaga Allah ni jankujisaka?”
37|87|“Ana nganisyo syenu sili uli pa ya M’mbuje jwa iwumbe yosope?”
37|88|Kaneka ni jwalolite kulola (kwakuchetelela) ku ndondwa
37|89|Ni jwatite: “Chisimu une jwakulwala.”
37|90|Basi wanganyao wantundumalile jwalakwe mwakunnochesya migongo
37|91|Basi jwalakwe ni jwapite mwagwala ku milungu jao, ni jwatite: “Uli ngankulya (yakulya yam’bichileyi)?”
37|92|“Chipali chichi kukwenu, uli ngankuwecheta?”
37|93|Kaneka ni jwajigalauchile pakujiputa ni nkono wakwe wan’dyo (kwamachili gakwe gosope)
37|94|Basi (pawapikene achinsyene isanamuyo) wam’bichilile ali nkutugala
37|95|(Jwalakwe) jwatite: “Ana nkuigalagatila yankuisepa (mwachimisyene)?”
37|96|“Kutendaga Allah ni juwan’gumbile jemanjammwe ni yankupanganya!”
37|97|Wanganyao watite: “Muntawilani chakutawa (chiwukuta) ni mumponye m’moto waukali.”
37|98|Basi wasachile kuntendela jwalakwe malindi, ni twatesile kuwa wapasi kusyene
37|99|(Ibrahima) ni jwatite: “Chisimu une ngwaula kwa Ambuje wangu (Allah), takanjongole.”
37|100|“Ambuje wangu! Mumbani (mwanache jwa) mu wandu wambone.”
37|101|Basi ni twansengwasyisye ni abali ja (kola) mwanache jwakulitimalika (jwali Ismaila)
37|102|Basi ndema jajwayiche (mwanachejo) pa nsingu wakwenda najo imo, (Ibrahima) jwatite: “E mwanangu! Chisimu une naiweni kulugono yanti une ngunsikita mmwe (kuwa mbepesi jakupeleka kwa Allah), basi nnole (nganisyo syenu), nkuiona uli?” (Mwanache) jwatite: “E baba wangu! Tendani yannamulidwe, timusimane une nasakaga Allah ndili mwa akupilila.”
37|103|Basi ndema jawalipeleche wanawawili (ku chilamusi cha Allah), (Ibrahima) ni wan’goneche chamakuku (Ismaila kuti ansikite)
37|104|Uwwe ni twam’bilasile kuti: “E mmwe Ibrahima!”
37|105|“Chisimu pamasile pankwanilisye sagamisi.” Chisimu Uwwe iyyoyopeyo ni yatukasatiji pakwalipila wakolosya
37|106|Chisimu galakwega ni mayeso gakuonechela
37|107|Ni twam’bombwele (nkusikitidwajo) ni chakusikitidwa chekulungwa (ngondolo)
37|108|Ni twannechele (mbili syambone) kwa (wandu wosope) wakwika munyuma
37|109|Ntendele uwe kwa Ibrahima
37|110|Iyyoyopeyo ni yatukutiji pakwalipila wakolosya
37|111|Chisimu jwalakwe jwaliji mwa achikapolo Wetu wakulupilila
37|112|Ni twansengwasyisye ni abali ja (kum’beleka) Isihaka, Ntume jwa mu wandu wambone
37|113|Ni twampele upile jwalakwe ni Isihaka jwakwe. Sano mu wanache wao mwana nkukolosya (itendo yakwe) ni nkulitenda lupuso nsyene mwakuonechela
37|114|Soni chisimu chene twampele ukoto Musa ni Haruna
37|115|Ni twajokwele wanawawilio ni wandu wao ku taabu jekulungwa
37|116|Ni twakamuchisye, basi ni waliji wanganyao wakupunda
37|117|Ni twapele wanawawilio chitabu chakusalichisya
37|118|Ni twajongolele kwitala lyagoloka
37|119|Ni twalechele (mbili syambone) kwa (wandu wosope) wakwika munyuma
37|120|Ntendele uwe kwa Musa ni Haruna
37|121|Chisimu Uwwe iyyoyopeyo ni yatukutiji pakwalipila wakolosya
37|122|Chisimu wanawawilio waliji mwa achikapolo Wetu wakulupilila
37|123|Soni chisimu Iliyasa jwaliji mwa Achimitenga
37|124|(Kumbuchilani) ndema jajwatite ku wandu wakwe: “Ana ngankogopa?”
37|125|“Ana nkum’bomba Ba’la ni kunneka jwali Jwambone nnope mwa akugumba,”
37|126|“Allah, M’mbuje gwenu nambo soni M’mbuje jwa achatati wenu wandanda?”
37|127|Basi wankaaniile, basi chisimu wanganyao tachiika nao (ku ilagasyo)
37|128|Ikaweje achikapolo wa Allah wakuswejesyedwa
37|129|Ni twannechele (mbili syambone) kwa (wandu wosope) wakwika munyuma
37|130|Ntendele uwe kwa Ilyaasiin
37|131|Chisimu Uwwe iyyoyopeyo ni yatukutiji pakwalipila wakolosya
37|132|Chisimu jwalakwe jwaliji mwa achikapolo Wetu wakulupilila
37|133|Soni chisimu Lutwi jwaliji mwa Achimitenga
37|134|(Kumbuchilani) ndema jatwan’jokwele jwalakwe ni liwasa lyakwe lyosopelyene
37|135|Ikaweje kangalamba kachikongwe (wankwao Lutwi wawaliji) mwa akusigalila munyuma
37|136|Kaneko ni twajonasile waneo
37|137|Soni chisimu wanganyammwe nkwapitaga wanganyao (misi jao) kundawi
37|138|Ni chilo chakwe, ana wangali lunda
37|139|Soni chisimu Yunusu jwaliji mwa Achimitenga
37|140|(Kumbuchilani) ndema ja jwatilile m’chombo chepachile
37|141|Basi ni watesile ndoto (kuti watijagwile ndotojo aponyedwe m’mesi), basi ni jwaliji (Yunusu) mwa akwagwila (ndoto)
37|142|Basi ni chammisile chinsomba aku juli jwagambidwa
37|143|Basi ingawa kuti jwalakwe jwaliji mwa akunswejesya (Allah)
37|144|Chisimu jungatemi m’matumbo mwakwe kwikanila lisiku lyakuwukulidwa (wandu m’malembe)
37|145|Basi twamponyisye munjengwe jambembembe juli jwakulwala
37|146|Ni twammechesye chitela cha mongumbondu (mbonda syekulungwa syati mpela mongu)
37|147|Ni twantumisye ku (wandu) masausande gakwana lichila (,000) nambo soni wakupunda pele
37|148|Ni wakulupilile, basi ni twasengwasyisye kwikanila ndema (jao jakuwila)
37|149|Basi mwawusyani (achimakafili wa pa Maaka mmwe Muhammadi ﷺ kuti): “Ana Ambuje wenu ni akwete wanache wachikongwe, sano wanganyao ni akwete wanache wachilume?”
37|150|“Kapena twagumbile Achimalaika kuwa achakongwe aku wanganyao achitendelaga umboni?”
37|151|Manyililani yanti, wanganyao ni unami wao akuwechetaga yanti
37|152|“Allah aweleche (wanache wachikongwe wali Achimalaika).” Soni chisimu wanganyao waunami kusyene
37|153|Ana (Allah) jusagwile wanache wachikongwe kwaleka wachilume
37|154|Chipali chichi kukwenu, ana nkulamula chinauli
37|155|Ana ngankukumbuchila (yanti Allah juwambalene nayo yakola mwanache)
37|156|Kapena jenumanja nkwete umboni wakuonechela (wa yankuwechetayi)
37|157|Basi ikani nacho chitabu chenu nam’baga jenumanja nkuwecheta yakuona
37|158|Ni asepelele wanganyao ulongo chilikati cha Jwalakwe (Allah) ni majini. Nambo majini ni gamanyiliile kusyene yanti chisimu wanganyao (achimakafilio) tachija kuonechela (kwa Allah kuti akajiilanye magambo ga unami wao)
37|159|Allah awambalene nayo kusyene yaakusimba wanganyao
37|160|Ikaweje achikapolo wa Allah wakuswejesyedwa (wanganyao ni waakunswejesya Allah ku yaakunnambuchisya achimakafili)
37|161|Sano chisimu jenumanja (achimakafili) ni yankuigalagatila (isanamu)
37|162|Nganim’ba jenumanja wanti ni kunsochelesyanayo (jwalijose mu wakulupilila kuti anneche Allah)
37|163|Ikaweje ajula jwatakajinjile ku Moto Waukali
37|164|Soni pangali jwalijose mwetuwe (Achimalaika) ikaweje jukwete malo gakumanyika (kwinani gakutendela ibada)
37|165|Soni chisimu uwwe (Achimalaika) tukwimaga m’misela (pakuswali)
37|166|Soni chisimu uwwe (Achimalaika) tukunswejesyaga (Allah pa kuswali)
37|167|Soni chisimu wanganyawa (achimakafili wacharabu) watiji
37|168|“Ingawe twakwete uwwe chikumbusyo muwakolele wandu wandanda,”
37|169|“Chisimu tungaliji achikapolo wa Allah wakuswejesyedwa.”
37|170|Basi (pachaichilile chikumbusyo) wachikanile, basi tachiyika kumanyilila (yatinjatenda)
37|171|Soni chisimu chene pamasile pa lyalongolele lilowe Lyetu kwa achikapolo Wetu Achimitenga
37|172|(Lyanti) chisimu wanganyao ni watakamuchisyidwe
37|173|Nambo soni kuti asilikali Wetu chisimu ni watawe wakupunda
37|174|Basi mwatundumalilani kwa kandawi kannono
37|175|Soni gambagani kwalola; basi sampano taione
37|176|Ana akuijanguya ilagasyo Yetu
37|177|Basi (ilagasyo) patiichituluchila paluwala pao (tachijonanjidwa), ni kuchiwa kundawi kwakusakala nnope kwa akuteteledwa
37|178|Soni mwatundumalilani kwa kandawi kannono
37|179|Soni gambagani kwalola; basi sampano taione
37|180|Awambalene kusyene Ambuje wenu (Allah), Ambuje wamachili gakupunda ku yaakwasimba nayo (achimakafili)
37|181|Soni ntendele uwe kwa Achimitenga
37|182|Soni lumbili losope lwene alapikwe Allah M’mbuje jwa iwumbe yosope
38|1|Swad, ngujilumbila Qur’an jajikwete chikumbusyo
38|2|Nambo awala waakufuulu ali nkulikwesya ni kusisya
38|3|Ana mikutula jilingwa jatwajijonasile paujo pao! Ni wagumisile, kutendaga ndema jakokochela jili jipitene
38|4|Ni akusimonga ya kwaichilila nkutetela kuumila mwa jamanjao, achimakafili ni akutiji: “Aju ni nsawi, jwaunami kusyene.”
38|5|“Ana jujitesile milungu (josope) kuwa nnungu jumo! Chisimu chalakwechi ni chindu chakusimosya.”
38|6|Ni wawigwile achinkulungwa mwa wanganyao (kupita nchigombelesya yanti): “Jendelechelani (pa dini jenu), soni jipililililani milungu jenu (pa kujigalagatila), chisimu chalakwechi ni chindu (chakusakala) chachikusachikwa (kukwetu, chakuti tuleche dini jetu).”
38|7|“Nganitupikaneje yalakweyi (yakuwa nnungu jumo namuno) mu dini jambesiji (ja chikilisito), nganiyiwatu ayi ikaweje unami.”
38|8|“Ana pa chilikati petu chikumbusyo ni chitulusyiidwe kukwakwe (pe)?” Nambo wanganyao ali mu kaichila ya chikumbusyo Changu, nambo nganapasye ilagasyo (Yangu)
38|9|Kapena akwete wanganyao imatiilo ya ukoto wa Ambuje wenu (Allah) Wamachili gakupunda, Wakupeleka kwannope
38|10|Kapena akwete wanganyao uchimwene wa kumawunde ni petaka ni yaili chilikati chakwe? Basi (naga ili iyyo), akwele m’makwelelo (kuja kwinani)
38|11|(Aga makafiliga pamo ni kulikwesya kwao) kawele kankutula kangali machili mwanti tikakomboledwe yagatite pakomboledwa makuga (ga makafili) kalakala (gagakanilaga utenga wa Achimitume)
38|12|Wakaaniile paujo pao wandu wa Nuhu, Adi ni Firiauna nsyene ichili (yakulimbanganyichisya uchimwene wakwe; wali asilikali)
38|13|Kwisa soni Samuda, wandu wa Lutwi ni akutama nyyitekete (wandu wa Shuaibu). Jalakwejo ni mikutula (ja makafili jatwajijonasile)
38|14|Pangali jwalijose mwa jamanjao ikaweje jwakaaniile Achimitenga, basi ni yasimichiche ipotesi Yangu
38|15|Ni ngakwembecheya wanganyawa ikaweje n’gumilo umpepe (wa lipenga lya Kiyama) wangali kuusyaausya
38|16|Wanganyao ni akutiji (mwachipongwe): “Ambuje wetu! Tupani mwachitema chipande chetu (cha malipilo ga masengo getu gambone ni gakusakala) nkaniliyiche Lisiku Lyachiwalanjilo.”
38|17|Pililani (mmwe Muhammadi ﷺ) pa yaakuwecheta, ni munkumbuchile kapolo Jwetu Daudi nsyene machili (gakwendechesya utume ni uchimwene), chisimu jwalakwe jwaliji jwakuujilaujila (kwa Allah pakutenda toba)
38|18|Chisimu Uwwe twagajepepesye matumbi kuti gaswejesyeje (Lumbili Lwetu) pamo ni jwalakwe (Daudi) kwigulo ni kundawi
38|19|Nombe nayo ijuni (yaliji nkuswejesya najo) ili isonganganyisyidwe, yosope yene (matumbi ni ijuni) yaliji yakumpikanila (Daudi)
38|20|Ni twaulimbangenye uchimwene wakwe, ni twampele lunda lwakusokoka nambo soni kwilanya chenene magambo (ni chine chilichose)
38|21|Ana jinyyiche abali ja akukangana ndema ja wakwesile lipupa mpaka kwinjila ku chigunguli (chakuswalila Daudi)
38|22|Ndema ja wan’jinjilile Daudi, basi jwalakwe ni wajogwepe wanganyao. Wanganyao watite: “Nkajogopa, (uwwe ni) akukangana wawili, jumo jwetu ankotwesye n’jakwe, basi jilanyani chilikati chetu mwachilungamiko ni nkajimila mbali, soni tujongolelani kwitala lyagoloka.”
38|23|“Chisimu aju nnongo n’jangu; jukwete ngondolo syekongwe makumi nsano nancheche kwisa nsano nancheche , sano une ni ngwete ngondolo jekongwe jimope, sano ni jukuti: ‘Mumbani jimojo nansunjile.’ (Sano une nansyene ni ngangusaka), ni jumbundile pa kawechete.”
38|24|(Daudi) jwatite: “Chisimu antesile lupuso pakuwenda ngondolo jenu jekongwe kuti ajiwanganye ku ngondolo syakwe syekongwe, chisimu wajinji mwa akuwanganya nao ichindu akasakotosyanaga wane ni wane, ikaweje awala waakulupilile ni kutendaga yambone, soni wanti iyyoyowo nganatupa.” Ni jwasimichisye Daudi kuti chisimu tun’dinjile mayeso, basi ni jwaawendile chikululuko Ambujegwe (Allah), ni jwasenjelemukwiche kwinama (kuswali) ni jwaujile (kwa Allah pakutenda toba)
38|25|Basi twankululuchile yalakweyo, soni chisimu jwalakwe jukwete Kukwetu uchimbichimbi kwisa soni malo gambone nnope gakuujila (ku Mbepo)
38|26|“E mmwe Daudi! Chisimu Uwwe tuntesile mmwe kuwa wakulolela pachilambo, basi jilanyani chilikati cha wandu mwa chilungamiko, soni ngasinkuya isako (yantima wenu) itakwisa mwainsokonesye kuleka litala lya Allah. Chisimu awala waakusokonechela kuleka litala lya Allah, akwete kupata wanganyao ilagasyo yaukali nnope ligongo lyakuliwalila kwao Lisiku Lyachiwalanjilo.”
38|27|Ni nganitugumba mawunde ni mataka ni yaili chilikati chakwe mwamasanje. Syele ni nganisyo sya awala waakufuulu. Basi ipotesi yakuumila ku Moto takaipate awala waakufuulu
38|28|Ana twatende awala waakulupilile ni kutendaga yambone nti chisawu akuwatanganya pachilambo? Kapena twatende wawoga (wakun’jogopa Allah) nti chisawu akulewa
38|29|(Achi ni) Chitabu (cha Qur’an) chatuchitulwisye kukwenu (mmwe Muhammadi ﷺ) chaupile wejinji kuti agachetelele (wandu) ma Aya gakwe ni kuti wakwete lunda akumbuchile
38|30|Ni twampele Daudi (mwanache lina lyakwe) Sulaimana. Kaje umbone nnope kapolo jwakwe! Chisimu jwalakwe (Sulaimana) jwaliji jwakuujilaujila (kwa Allah pakutenda toba)
38|31|(Kumbuchilani) ndema ja syaonesyedwe kukwakwe kwigulo hachi syakutulala nnope pati sijimi, syakuutuka nnope
38|32|Basi jwatite: “Chisimu une nainonyele nnope yambone (hachi), kwakuleka kwakumbuchila Ambuje wangu (Allah pangaswali swala ja Asr) mpakana (lyuwa) lisiwiliche mu chakusiwilila (pakutiwila).”
38|33|“Siuchisyani kukwangu (hachisyo).” Basi ni jwatandite kusipukuta sonjo ni ngosi
38|34|Soni chisimu twan’dinjile Sulaimana mayeso, ni twaponyisye pa chitengu chakwe (cha uchimwene) chiwiliwili (lijini lyalyasumwile uchimwene wakwe kwa kandawi), kaneka ni jwaujile (ku uchimwene wakwe)
38|35|Jwalakwe jwatite: “Ambuje wangu! Mungululuchilani, ni mumbe uchimwene wangam’bajila jwalijose panyuma pangune, chisimu Mmwejo ni wan’di Wakupeleka kwannope.”
38|36|Basi twan’jepepachisye mbungo jajajendaga mwambolembole mwa lilalumusi lyakwe (kuja) kulikose kwajukusaka
38|37|Ni (twan’jepepachisye soni) mashetani, waliose wakutawa (yakutawatawa) ni wakutiwila (m’mbwani kukusosa ngalekale)
38|38|Sano wane waliji wagamba kutawidwa m’maunyolo (wakunyosya malamusi gakwe)
38|39|(Allah wansalile kuti): “Awu ni ntuka Wetu (watumpele), basi tolani (kumpa jwankunsaka) kapena umbatani, mwangali chiwalanjilo.”
38|40|Soni chisimu jwalakwe jukwete Kukwetu uchimbichimbi kwisa soni malo gambone nnope gakuujila (ku Mbepo)
38|41|Soni munkumbuchilani kapolo Jwetu Ayyubu, ndema ja jwawilasile Ambujegwe (Allah ni jwatite): “Chisimu une jungwayiye shetani ni masausyo kwisa soni ipotesi.”
38|42|(Allah wansalile kuti): “Putisyani lukongolo lwenu (petaka, tipakopoche mesi). Aga (mesi) gakoga gakusisima (basi jogani) nambo soni gakumwa (basi mwaani).”
38|43|Ni twampele wapewasa wakwe ni wane wanti mpela wawowo soni, kuwa ukoto wakuuma Kukwetu, ni chikumbusyo ku waakwete lunda
38|44|“Soni jigalani munkono mwenu katenje (ka tutela twawanawana) ni mwapute nako (wankwenu pa yangalumbana yawatesile), ni nkawesesya kulumbila kwenu.” Chisimu Uwwe twansimene jwalakwe kuti jwaliji jwakupilila. Kaje umbone nnope kapolo jwakwe! Chisimu jwalakwe jwaliji jwakuujilaujila (kwa Allah pakutenda toba)
38|45|Soni mwakumbuchilani achikapolo Wetu Ibrahima, Isihaka ni Yaakubu achinsyene machili (gakwendechesya dini) ni kulola (kwaumanyilisi)
38|46|Chisimu Uwwe twasagwile wanganyao pakwapa ndamo jambone ja kumbuchila Nyumba Jambesi (ja Akhera)
38|47|Soni chisimu wanganyao Kukwetu waliji wakusagulidwa soni wambone
38|48|Soni munkumbuchilani Ismaila, Al-yasa‘a (Eliya) ni Dhul-Kifli (Yesaya), soni wosope wene waliji mu wandu wambone
38|49|Achi ni chikumbusyo. Sano chisimu wawoga (wakun’jogopa Allah) akwete kupata malo gakuujila gambone nnope
38|50|Matimbe Gandamo, gatigakawe geugulidwe milango kwaugulila wanganyao
38|51|Takawe ali ajegeme (mwakwegama) kwalakweko, achiwilasyaga kwalakweko isogosi yejinji ni yakumwa
38|52|Soni kukwao tikukawe kwana (achiwammakwao) wakulola pejipi (wakwalola achalume waope wangatenda meso mwamwamwa kwa achalume wane), wakulandana misingu
38|53|Ayi ni yankupedwa chilanga ya Lisiku Lyachiwalanjilo
38|54|Chisimu ali ni lisiki Lyetu lyangamala
38|55|Ayi (ichiwa iyyo). Sano chisimu wakusumba mpika (pakunnyosya Allah) akwete kupata malo gakuujila gakusakala nnope
38|56|Jahannama, takajijinjile. Basi kaje kusakala liuto lyagusama (lyalitandichile)
38|57|Ayi (ichiwa iyyo). Basi agapasye wanganyao galakwe - mesi gamasemule nnope ni uwowu
38|58|Ni (ipotesi) yine yanti chisawu iyyiyi yamitundumitundu
38|59|(Tachisalilidwa akukuyidwa pakuponyedwa kumoto pamo ni akukuya): “Awu ni nkutula waukwinjila pamo ni jenumanja (ku Moto).” (Akukuyidwa tachiti): “Wangali pakwichila pambone wanganyao. Chisimu wanganyao tapye Moto.”
38|60|(Akukuya) tachiti: “Nambo jenumanja ni wankuwajilwa ngakola pakwichila pambone, jenumanja ni wantutendekasyisye uwwe kupata ayi (ipotesiyi pakutusochelesya ku duniya), basi kaje kusakala malo gakutamilichika gakwe!”
38|61|Wanganyao takajile: “Ambuje wetu! Watutendekasyisye uwwe kupata yalakweyi, basi mwajonjechesyani ilagasyo yakawili m’Moto.”
38|62|Wanganyao ni takajile: “Chipali chichi kukwetu, uli ngatukwaona achalume watwaliji nkwaganichisya kuti ali mu wandu wakusakala (ligongo lyakunkuya Muhammadi ﷺ)?”
38|63|“Ana twatesile chipongwe (ku duniya kutendaga ali wambone wakuwajilwa kwinjila ku Mbepo), kapena gatekwakulusya meso (getu nambo tuli nao imo m’Moto muno)?”
38|64|Chisimu ayi ni yakuona yakangana wandu wa ku Moto
38|65|Jilani (mmwe Muhammadi ﷺ): “Chisimu une ni nkutetela pe, soni pangali nnungu jwine (jwakuwajilwa kun’galagatila) ikaweje Allah Jumpepe, Jwamachili gangalimbana nago.”
38|66|“M’mbuje jwa mawunde ni mataka ni yaili chilikati chakwe, Jwamachili gakupunda, Jwakululuka kusyene.”
38|67|Jilani: “Aji (Qur’an) jiwele abali jekulungwa nnope.”
38|68|“Jankujitundumalila wanganyammwe.”
38|69|“Nganingola umanyilisi wakwayana ni nkutula wakwinani (Achimalaika) ndema jawaliji nkukangana (pa yagumbidwa kwa Adam).”
38|70|“Nganiyijuwulidwa kukwangu, ikaweje yanti une ni nkutetela jwakuonechela.”
38|71|(Kumbuchilani) ndema jawawechete Ambuje wenu (Allah) kwa Achimalaika kuti: “Chisimu Une tingumbe mundu kuumila mwilongo.”
38|72|“Sano patimale kunkolosya ni kumpepelela nsimu wakuuma Kukwangu, basi munsenjelemuchile pakunsujudila.”
38|73|Basi ni wasujudu Achimalaika wosope wene nakamo
38|74|Ikaweje Ibulisu, jwalikwesyisye ni jwaliji mwa makafili
38|75|(Allah) jwatite: “E mmwe Ibulisu! Chichi chinnekasyisye kunsujudila ajula junan’gumbile ni Makono Gangu ganagawili? Ana n’dikwesyisye kapena n’di mwa wapenani kusyene?”
38|76|Jwalakwe jwatite: “Une ni jwambone nnope kumpunda jwalakweju, mwangumbile une kuumila m’moto, ni mun'gumbile jwalakweju kuumila mwilongo
38|77|(Allah) jwatite: “Basi kopokani mwalakwemo, mwanti chisimu mmwe (sano) n’di wakuwinjidwa.”
38|78|“Soni chisimu pachanya penu pana malweso Gangu mpaka Lisiku Lyamalipilo.”
38|79|Jwalakwe jwatite: “Ambuje wangu! Mumbanitu lipesa (lyakuti ngawa) mpaka lisiku lyatachiukulidwa (m’malembe achiiumbe wosope).”
38|80|(Allah) jwatite: “Basi chisimu mmwe n’di mwa akupedwa lipesa.”
38|81|“Kwikanila lisiku lya ndema jakumanyika (jagombedwa lipenga lyandanda, pele ni patinchiwila).”
38|82|Jwalakwe jwatite: “Ngugalumbila machili Genu gakupunda! Tinasokonesye kwene wanaose.”
38|83|“Pangawaga achikapolo Wenu wakuswejesyedwa mwa wanganyao.”
38|84|(Allah) jwatite: “Ngulumbila kusyene, soni yakuona nguwecheta.”
38|85|“Tingajigumbasye kwene Jahannama ni mmwe pamo ni wataachinkuuya mwa wanganyao wosope wene.”
38|86|Jilani (mmwe Muhammadi ﷺ): “Ngangun’juga pa yalakweyi malipilo galigose, soni nganimba une mwa akulikanganichisya (kutenda yangawa nkuikombola).”
38|87|“Nganijiwatu aji (Qur’an) ikaweje chikumbusyo ku iwumbe yosope.”
38|88|“Soni timmanyilile kwene (kalulila kwa) abali jakwe pangakawapa.”
39|1|Kutulusyidwa kwa Chitabu (Qur’an) kukuumila kwa Allah, Jwamachili gakupunda, Jwalunda lwakusokoka
39|2|Chisimu Uwwe tuntuluchisye (mmwe Muhammadi ﷺ) Chitabu mwakuonaonape, basi mun’galagatilani Allah mwakunswejechesya dini Jakwe
39|3|Manyililani yanti Allah akasapochelaga dini jeswela (jangawanganya ni isanamu). Sano awala walitendele akwakamuchisya wanepe kunneka Jwalakwe (Allah, akasatiji): “Ngatukwagalagatila wanganyawa ikaweje kuti atuwandichisye kwa Allah nnope.” Chisimu Allah tachijilanya chilikati chao pa ichindu yawaliji nkutindana pa yalakweyo. Chisimu Allah wangan’jongola mundu jwali jwaunami soni jwakufulu nnope
39|4|Allah angasache kulitendela mwanache angasagwile mu ichindu yaagumbile chaakuchisaka. Kuswejela ni Kwakwe, Jwalakwe ni Allah, Jumpepe, Jwamachili gangalimbana nago
39|5|Jwagumbile mawunde ni mataka mwakuonaonape, akasachiwiligaga chilo m’muusi ni kuuwiliga muusi m’chilo, ni alijepepesye lyuwa ni mwesi, yosope yene ikwenda mpaka pandema jekolanjidwe, manyililani yanti Jwalakwe (Allah) ni Jwamachili gakupunda, Jwakululuka kusyene
39|6|Wan’gumbile jenumanja kuumila mwa mundu jumpepe (Adam), ni wagumbile kuumila mwa jwalakwejo wankwakwe (Hawa), ni antuluchisye wanganyammwe kuumila mu ilango mitundu nsano najitatu (ngamiya, ng’ombe, ngondolo ni mbusi chilichose chelume ni chekongwe). Akasan’gumbaga jenumanja mu itumbo ya achimama wenu kagumbidwe kane panyuma pa kagumbidwe kane, mu ipi itatu. Jwalakwejotu ni Allah M’mbuje gwenu, Uchimwene ni Wakwe, pangali nnungu jwine (jwakuwajilwa kun’galagatila) ikaweje Jwalakwe, basi ana nkugalausyidwa chinauli (kuleka yakuona)
39|7|Naga nkufulu, basi chisimu Allah ngaakunnajila jenumanja, soni ngaakuunonyela ukafili wa achikapolo Wakwe. Sano naga nkutogolela taisengwele yalakweyo kukwenu. Soni jwaatwiichiile nsigo (wasambi) ngasaja kutwichila nsigo wajwine, kaneka kwa M'mbuje gwenu (Allah) ni kwakuujila kwenu, basi ni tachintagulila ichindu yamwaliji nkupanganya. Chisimu Jwalakwe ni Nkumanyilila yaili m’mitima
39|8|Sano naga mundu chili chinkwayiye chakusausya chilichose akasam’bendaga M’mbujegwe (Allah) mwakuujila Kukwakwe (pakutenda toba). Kaneko nkumpa ukoto wakuuma Kukwakwe, basi jukasaliwalilaga ayila yajwaliji nkwawilanjila ku yalakweyo (Ambujegwe) kalakala (kuti antyochesye). Ni akum’bichilaga Allah milungu kuti wasokonesye (najo wandu) kuleka litala Lyakwe. Jilani: “Sengwagani ni ukafili wenuo panandipe, chisimu mmwejo n’di mu wandu wa ku Moto.”
39|9|Ana jwaakulinandiya (kwa Allah ni kuswaliji) nkati mwa chilo pa kusujudu ni kwima ali nkujijogopa Akhera, ni kwembecheya chanasa cha Ambujegwe (mpaka julandane ni jwakunyosya)? Jilani: “Ana mpaka alandane awala waakumanyilila ni awala wangaakumanyilila?” Chisimu waakwete lundape ni waakukumbuchilaga
39|10|Jilani: “E achikapolo Wangu awala waakulupilile! Mun’jogopani M’mbuje gwenu (Allah). Akwete kupata yambone awala waakolosyisye (itendo yao) pa duniya pano, sano chilambo cha Allah chiwele chakusapanguka (naga nkulepela kutenda ibada upande wine, basi jawulani upande wine). Chisimu akupilila tachipedwa mwakwana malipilo gao mwangawalanjila.”
39|11|Jilani: “Chisimu une namulidwe kuti nan’galagatileje Allah mwakunswejechesya dini Jakwe.”
39|12|“Ni namulidwe soni kuti mbe jwandanda mwa wakulipeleka (pakunda Usilamu).”
39|13|Jilani: “Chisimu une ngogopa ilagasyo ya Lisiku Lyekulungwa naga naanyosye Ambuje wangu (Allah).”
39|14|Jilani: “Allah pe ni jungun’galagatila mwakunswejechesya dini jangu.”
39|15|“Basi jenumanja galagatilagani chilichose chanchisachile changawaga Jwalakwe.” Jilani: “Chisimu wakwasika ni awala watachilijasikasya (Mbepo) achimisyene kwisa soni mawasa gao lisiku lya Kiyama (ligongo lya itendo yao yangalumbana yawaliji nkutenda kuduniya), manyililani yanti kwalakweko ni kwasika kwakuonechela.”
39|16|Takakole wanganyao pachanya pao yakusajikanya ya moto, ni pasi pao yakusajikanya (ya moto). (Ni ilagasyo) yalakweyi Allah akwajogoyechesya nayo achikapolo Wakwe. “E achikapolo Wangu! Basi njogopani.”
39|17|Sano awala waaliwambesye ku shetani kuti akan’galagatila, ni galauchila kwa Allah (pakutenda toba), akwete kupata wanganyao abali jakusengwasya (ja kuja kwinjila ku Mbepo), basi mwapani abali jakusengwasya achikapolo Wangu
39|18|Awala waakupikanilaga malowe, ni kugakuyaga gagali gambone nnope. Wanganyao ni awala wawajongwele Allah, soni wanyao ni waakwete lunda
39|19|Ana ajula jwalisimichiche pa jwalakwejo lilowe lya ilagasyo, ana mmwe mpaka mun’jokole jwali m’Moto
39|20|Nambo awala waakun’jogopa M’mbuje gwao (Allah), akwete kupata yumba yapenani yaitawidwe mwakusajikanya ine pachanya pa ijakwe, sulo sikajilimeje chapasi pakwe. (Achi ni) chilanga cha Allah, Allah jwangakasa chilanga
39|21|Ana ngankuiona yanti Allah akasatulusyaga mesi (gawula) kuumila kwinani, ni akugajinjisyaga mu achitutumule nkati mwetaka, kaneka ni akasakopochesyaga nago mmela wakulekangana ntundu wakwe, kaneka ni ukasajumulaga ni nkuuwonaga uli wam’bilichila, kaneko ni akasautenda kuwa wakuteketuka. Chisimu muyalakweyo muwele mwana chikumbusyo ku waakwete lunda
39|22|Ana mundu jwansapangulile Allah ntima wakwe ku Usilamu, basi jwalakwe ni juli pelanguka lyakuumila kwa M’mbujegwe (mpaka julandane ni kafili)? Ipotesi ili kwa awala wajijumwile mitima jao pa yakunkumbuchila Allah, wanganyao ali mu kusokonechela kwakuonechela
39|23|Allah atulwisye ngani jambone nnope (jajili) Chitabu (cha Qur’an) chakulandana-landana soni chakuwilisya-wilisya. Mapende ga awala waakun’jogopaga M’mbuje gwao (Allah) gakasajilijitikaga najo, kaneka ni gakasatependalaga mapende gao ni mitima jao ku yakunkumbuchila Allah, chele ni chongoko cha Allah akasan’jongolaga nacho jwansachile. Sano jwaakunnechelelaga Allah kusokonechela, basi nganakola nkun’jongola
39|24|Ana ajula jwatakaichijeje ni ngope jakwe ilagasyo yakusakala nnope lisiku lya Kiyama (takawe nti chisawu jwatakajinjile ku Mbepo)? Ni takasalilidwe walupuso kuti: “Pasyani ayila yamwaliji nkupanganya.”
39|25|Waakaaniile awala wapaujo pao, basi ni yaichilile ilagasyo kuumila upande wanganaumanyilila
39|26|Basi Allah wapele kupasya kwaluka pa umi waduniya, sano ilagasyo ya ku Akhera ni yaikulungwa nnope ingawe wamanyililaga
39|27|Soni chisimu pamasile patupeleche ku wandu mu aji Qur’an chilandanyo chilichose kuti wanganyao akumbuchile
39|28|Qur’an ja Charabu jangali kupombotala, kuti wanganyao aligose (ku ilemwa)
39|29|Allah apeleche chilandanyo cha mundu jwajukwete mabwana gakamusyangana gagakangana (mpela mundu jwagalagatila isanamu), ni mundu jwaagamba kuntumichila bwana jumpepe (mpela mundu jwagalagatila Allah pe), ana wawiliwa mpaka awe yalumo (kawe kao) nkwalandanyamo? Lumbili losope lwene alapikwe Allah, nambo wajinji mwa wanganyao ngaakumanyilila
39|30|Chisimu mmwejo wakuwa, nombe nao soni chisimu wakuwa
39|31|Kaneka chisimu wanganyammwe lisiku lya Kiyama kwa M’mbuje gwenu (Allah) tinchiwa nkukangana
39|32|Ana nduni jwali jwalupuso nnope kwakumpunda mundu jwansepele Allah unami, ni kuikanila yakuona pati im’bichililemo? Ana ku Jahannama nganikuwa kwiuto lya achimakafili
39|33|Sano ajula (Muhammadi ﷺ) jwaayiche ni yakuona ni waijitichisye yalakweyo (maswahaba ni wamunyuma mwao), wanganyao ni wali wawoga (wakun’jogopa Allah)
39|34|Akwete kupata wanganyao iliyose yatakaisacheje kwa M’mbuje gwao (Allah), gele ni malipilo ga wakolosya (masengo)
39|35|Kuti Allah akaasiimaachisye wanganyao yakusakala yawapanganyisye, ni kwalipila malipilo gao pa yambone nnope yawaliji nkupanganya
39|36|Ana Allah nganawa Jwakunkwanila kapolo Jwakwe? Ni akun’jogoyechesya wanganyao ayila (yaakuigalagatila) yangawaga Jwalakwe (Allah). Sano jwannechelele Allah kusokonechela, basi nganijukola nkun’jongola
39|37|Soni jwatite Allah an’jongole, basi nganapagwa kukwakwe jwanti nikunsochelesya. Ana Allah nganawa Jwamachili gakupunda, Nkuusya mbusyo syakupoteka kusyene
39|38|Soni naga n’di mwawusisye wanganyao (kuti): “Ana nduni juwagumbile mawunde ni mataka?” Chisimu chene tajile: “Allah.” Jilani: “Ana nkuiona uli (isanamu) yankuilumbanjila kunneka Allah, naga Allah ali asachilile kumba masausyo, ana yalakweyo mpaka ikungunukule masausyo Gakwego? Kapena ali asachilile kumba ukoto, ana yalakweyo mpaka isiwilile ukoto Wakweo?” Jilani: “Allah akungwanila, Kukwakwe pe ajegamile akwegamila.”
39|39|Jilani: “E wandu wangu! Kamulani masengo yatin'jile paakamula (ni ukombosi wenu wosope), none jwakwe ngukamula (mwangukamulila), basi sampano timmanyilile,”
39|40|“Kuti nduni jwatiyim’bichilile ilagasyo yatiyin’jalusye, ni kuntuluchila ilagasyo yakwendelechela.”
39|41|Chisimu Uwwe tuntuluchiisye mmwe (Muhammadi ﷺ) Chitabu (Qur’an) ligongo lyawandu mwakuonaonape. Basi jwaajongweche nikuti akongoka kwaalikamuchisya nsyene, ni jwaapoteele nikuti akupotela kwalikonya nsyene, soni mmwe nganim'ba nkwachengeta jwao
39|42|Allah ni jwaakujityosyaga misimu ndema jakuwa kwakwe. Sano ajila (misimu) janganijim’biche chiwa (akasajityosyagape) ku lugono kwakwe. Ni akasajisiwililaga ajila jaajilamulile chiwa (kulugono peko kuti jikaujila soni ku yiiilu yakwe, mundu ni akasawilaga kulugono), ni akasajitumisyaga jine josope (ku yiilu yakwe) mpaka pandema jekolanjidwe (jakuwiila). Chisimu mu yalakweyo muwele mwana ilosyo (yakulosya ukombosi wa Allah) kwa wandu waakuchetelela
39|43|Ana kapena alitendele (inepe) yangawaga Allah kuwa yakwachondelela (kwa Allah)? Jilani: “Ana nantimuno ili yangali ulamusi pa chilichose soni yangali lunda?”
39|44|Jilani: “Chondechonde chosope chili kwa (malamusi ga) Allah, uwele Wakwe uchimwene wa kumawunde ni petaka, kaneka Kukwakwe tinchiuchisyidwa.”
39|45|Sano pati achikolanjidwaga Allah Jikape jikasanyalaisyidwaga mitima ja awala wangakukulupilila ya Akhera, nambo pati achikolanjidwaga awala wanganawa Jwalakwe, jele ndemajo wanganyao akasasengwaga
39|46|Jilani: “E Allah! Nkugumba mawunde ni mataka! Nkumanyilila yakusisika ni yakuonechela! Mmwe tinchijiilanya chilikati cha achikapolo Wenu pa ichindu yawaliji wanganyao pa yalakweyo ali nkutindana.”
39|47|Namuno wandu walupuso angaje kola (pa Kiyama) yosope yaili pa chilambo ni yanti mpela yeleyo soni yalumo, angajile kusaka kuliombolela nayo ku ilagasyo yakusakala ya lisiku lya Kiyama (nambo nga nganiyija kwakamuchisya), ni tiyikaonechele kwa wanganyao kuumila kwa Allah yanganayiganichisyaga
39|48|Ni kuchionechela kukwao kusakala kwa ayila yawapanganyisye, ni ichasyungula wanganyao ayila yawaliji nkuitendela chipongwe
39|49|Basi naga mundu ili inkwayiye ipotesi akasatuwilangaga (kuti tuntyochesye), kaneko naga tuli tumpele ukoto wakuuma Kukwetu, jukasatiji: “Chisimu mbedwile yalakweyi ligongo lya umanyilisi (wangu, mwanti pangali ligongo lyakuntogolelela Allah).” (Ngwamba), nambo galakwego gagambile kuwa mayeso, nambo wajinji mwa jamanjao ngakumanyilila
39|50|Chisimu wawechete yalakweyi awala wapaujo pao, basi ni nganiyakamuchisya yawaliji nkupanganya
39|51|Basi ni yapatile yakusala ya yawapanganyisye, soni awala walitesile lupuso mwa wanganyawa (wantumisyidwe kukwao mmwe Muhammadi ﷺ) tiyapate yakusakala ya yaapanganyisye, soni nganawa wanganyao wanti nikunnepelekasya (Allah kwapa ilagasyo)
39|52|Ana nganamanyilila yanti Allah akasansapangulila lisiki jwansachile, ni kunandiya (lisikilyo kwa jwansachile)? Chisimu mu yalakweyo muwele mwana ilosyo (yakulosya ukombosi Wakwe) kwa wandu waakukulupilila
39|53|Jilani: “E achikapolo Wangu wan’ditendele yakusakala mwachimisyene! Ngasinkata tama ku chanasa cha Allah, chisimu Allah akasakululukaga sambi syosope syene, chisimu Jwalakwe ni Jwakululuka kusyene, Jwachanasa channope.”
39|54|“Soni ujilaani kwa M’mbuje gwenu (Allah pakutenda toba), soni lipelekaani Kukwakwe, nkaniyim’bichilile ilagasyo kaneka ningajokoledwa.”
39|55|“Soni kuyani yambone nnope yayitulusyidwe kukwenu kuumila kwa M’mbuje gwenu (Allah), nkaniyim’bichilile ilagasyo mwachisupuchisya kutendaga jenumanja nkakumanyilila.”
39|56|Kuti ngasaja kuwecheta mundu jwalijose yanti: “Kudandaula kwangune! Ligongo lya ayila yanapungwisye ku mbali ja Allah, soni chisimu naliji mwa akutenda chipongwe.”
39|57|Kapena kuja kuwecheta yanti: “Ingawe kuti Allah wanjongwele, ningaliji mwa wandu wawoga (wakun’jogopa Jwalakwe)
39|58|Kapena kuja kuwecheta ndema jakuiona ilagasyo kuti: “Kungawe kwakomboleka une kuujila (ku duniya), basi ngajile kuwa mwa akukolosya (masengo).”
39|59|(Tachisalilidwa yanti): “Elo, chisimu ma Aya Gangu gam’bichilile, nambo mwagakaaniile, ni mwalikwesyisye, soni mwaliji mwa achimakafili.”
39|60|Soni lisiku lya Kiyama tinchaona awala wawannambuchisye Allah (yanti akwete mwanache kapena wakamusyangana nao) ngope syao sili syakupiilila. Ana ku Jahannama nganikuwa kwiuto lya wakulikwesya
39|61|Ni tachajokola Allah awala wawaliji ni woga (wakun’jogopa Jwalakwe) ligongo lyakupunda kwao (kwakupata ntendele wa ku Mbepo), yakusakala ngasiyakwaya, nambo soni wanganyao ngasawa wakudandaula
39|62|Allah ni Nkugumba chilichose, soni Jwalakwe pa chindu chilichose juwele Nkuchengeta
39|63|Gawele Gakwe makiyi ga kumawunde ni petaka. Sano awala waakaaniile ma Aya ga Allah, wanganyao niwali wakwasika
39|64|Jilani (mmwe Muhammadi ﷺ): “Ana jwangawaga Allah ni jwankuunamula kuti nan’galagatileje? E jenumanja ajinga?”
39|65|Soni chisimu pamasile paijuwulidwe kukwenu (mmwe Muhammadi ﷺ) ni kwa awala (Achimitenga) wa paujo penu (yanti): “Chisimu naga nkuwanganya (Allah ni isanamu), masengo genu tigajonasiche kwene, soni tim’be kwene mu wakwasika.”
39|66|Nambo basi mun’galagatileje Allah pe, ni m’beje mwa akutogolela
39|67|Ni ngananchimbichisya Allah uchimbichimbi Wakwe usyesyene. Sano litaka lyosope lyene lichiumbatidwa mwigasa Lyakwe lisiku lya Kiyama, ni mawunde gachiwilijidwa ni Nkono Wakwe wan’dyo, kuswejela ni Kwakwe soni jutalikangene kusyene ni yaakum’bwanganya nayo
39|68|Ni lichigombedwa lipenga, basi tachiwa wosope wali kumawunde ni wali petaka, ikaweje watachasaka Allah (kuti akawa). Kaneka lichigombedwa soni line, basi ajilesayi wanganyao tachiwa ali ajimi aku ali nkulola
39|69|Sano litaka (lyele lisikuli) lichiwala ni lilanguka lya M’mbujegwe (Allah, ndema jatachiyika kukwiilanya magambo), ni chichiwichidwa chitabu (chamasengo ga wandu), ni taachiyika nao Achimitume kwisa soni mboni, ni kuchijilanyisyidwa chilikati chao mwakuonaonape, soni wanganyao ngasatendedwa lupuso
39|70|Soni mundu jwalijose tachilipidwa mwakwana chenene ya jwapanganyisye, soni Jwalakwe (Allah) ni jwaakumanyilila chenene yaakutenda wanganyao
39|71|Ni tachichinjidwa awala wawakufuulu wa ku Jahannama ali mikutula-mikutula, mpaka pandema jatachijiyika, jichiugulidwa milango jakwe (mwachitemachitema), ni tachawusya wanganyao akujichengeta wakwe kuti: “Ana nganam’bichilila Achimitenga wakuumila mwa jenumanja pemmwe, wawaliji nkunsoomela ma Aya ga M’mbuje gwenu (Allah), ni kuntetelaga ya kusimangana ni lisiku lyenu lyelino?” Wanganyao tachiti: “Elo (watuyichilile), nambo kuti lyasimichiche lilowe lya ilagasyo pa achimakafili.”
39|72|Ichiwechetedwa yanti: “Jijinjilani milango ja Jahannama, tim’be wandamo mwalakwemo.” Kaje kusakala nnope mauto ga wakulikwesya
39|73|Ni tachichinjidwa awala wawan’jogwepe M’mbuje gwao (Allah) wa ku Mbepo ali mikutula-mikutula, mpaka pandema jatachijiyika, ni jichiugulidwa milango jakwe (wanganyao nkanakopochele), ni tachasalila wanganyao akujichengeta wakwe (mwakwakalibuchisya): “Ntendele uwe kukwenu! M’bele wambone (pa itendo ni iwecheto yenu, mwanti sengwagani), basi jijinjilani (Mbepo), tim’be wandamo (mwalakwemo).”
39|74|Wanganyao ni tachiti: “Lumbili losope lwene alapikwe Allah Ajula jwaatukwanilichisye chilanga Chakwe, ni kututawalikasya litaka (lya mu Mbepo muno), chitukombolecheje kutama mu Mbepo palipose patusachile.” Kaje kusalala nnope malipilo ga akupanganya (masengo gambone)
39|75|Ni tinchaona Achimalaika achisyungulaga mungulugulu mwa Arishi (Chindanda Chaulungu) aku ali nkuluswejesya lumbili lwa M’mbuje gwao (Allah). Ni kuchijilanyisyidwa chilikati chao mwakuonaonape, ni kuchiwechetedwa yanti: “Lumbili losope lwene alapikwe Allah M’mbuje jwa iwumbe yosope.”
40|1|Ha. Mim
40|2|Kutulusyidwa kwa Chitabu (Qur’an) kukuumila kwa Allah, Jwamachili gakupunda, Jwakumanyilila nnope
40|3|Jwakululuka sambi ni Jwakupochela toba, Jwaukali pakupeleka ipotesi, Nsyene kupeleka mituka jejinji, pangali nnungu jwine (jwakuwajilwa kun’galagatila) ikaweje Jwalakwe, soni Kukwakwe pe ni kwakuujila
40|4|Ngaakasakanganaga pa ma Aya ga Allah ikaweje awala waakufuulu, basi kukannyenga kwendajenda kwao mu ilambo (kupita nchisosa yaakusaka mwantunjelele, chisimu mbesi jao ni ku Moto)
40|5|Waakaaniile paujo pao wandu wa Nuhu kwisa soni mikutula (jine) panyuma pao, sano umati uliose wasachilile (yangalumbana) kwa ntenga jwao kuti ankwembekanye (am’bulaje), ni wakanganile ni yaunami kuti atyochesye nayo yakuona, basi nakwembekenye. Ana ipotesi Yangu yaliji uli
40|6|Soni iyyoyopeyo lisimichiche lilowe lya Ambuje wenu pa awala wakanile lyanti wanganyao ni wandu wa ku Moto
40|7|Awala (Achimalaika) waakutwichila Arishi (Chindanda Chaulungu) ni wali mungulugulu mwakwe, akuluswejesyaga lumbili lwa M’mbuje gwao (Allah), ni akunkulupililaga Jwalakwe, ni akwawendelaga chikululuko awala waakulupilile (achitiji): “Ambuje wetu! Nchijenele chindu chilichose pa ukoto ni umanyilisi, basi mwakululuchilani awala watesile toba ni kuya litala Lyenu, ni mwagosani ku ilagasyo ya Moto Waukali.”
40|8|“Ambuje wetu! Soni mwajinjisyani wanganyao ku Matimbe Gandamo agala gamwapele chilanga, kwisa soni awala wawatesile yambone mwa achatati wao, achiwammakwao ni wanache wao, chisimu Mmwe ni Wamachili gakupunda, Walunda lwakusokoka.”
40|9|“Ni mwagose ku yakusakala, sano jwatimun’gose ku yakusakala lyele lisikuli, chisimu tim’be muntendele chanasa, soni kwalakweko ni kupunda kwekulungwa nnope.”
40|10|Chisimu awala wawakufuulu takawilanjidwe (ni kusalilidwa kuti): “Chisimu kunchima kwa Allah (kumwanchimaga jenumanja ndema jamwankanaga ku duniya) kwaliji kwekulungwa kupunda kulichima kwenu (lelo) mwachimisyene (m’Motomo). (Kumbuchilani) ndema jamwawilanjidwaga ku chikulupi basi jenumanja nikanaga.”
40|11|Wanganyao tachiti: “Ambuje wetu! Mwatupele chiwa kawilikose (m’migongo ja achatati wetu ni panyuma pa umi wa duniya), ni ntupele umi kawilikose (pa duniya ni ku Akhera), basi tujitichiisye sambi syetu. Ana nipana litala lyakopochela (ku Moto kuno?” Tachisalilidwa kuti: “Pangali.)”
40|12|(Tachisalilidwa kuti): “Yalakweyi niligongo lyanti ndema jajwalumbanjidwaga Allah Jikape mwakanilaga, nambo naga nkum’bwanganya Jwalakwe (ni isanamu) ni mwakulupililaga, basi chiilanyo chosope chili cha Allah Jwapenani kusyene, Jwankulungwa nnope.”
40|13|Jwalakwe ni Ajula jwaakunnosya wanganyammwe ilosyo Yakwe (yakulosya ukombosi Wakwe), ni akuntuluchisya lisiki (wula) kuumila kwinani, ni ngaakukumbuchila (kusyesyene) ikaweje ajula jwaakuwujila (kwa Allah pakutenda toba)
40|14|Basi munnumbanjileje Allah mwakunswejechesya dini Jakwe, namuno achimakafili yachime
40|15|(Jwalakwe Allah ni) Nsyene mauchimbichimbi gapenani kusyene, Nsyene Arishi (Chindanda Chaulungu), jukupelekaga malowe kwa lilamusi Lyakwe ku jwansachile mwa achikapolo Wakwe, kuti jutetele ya lisiku lyakusimangana (lisiku lya Kiyama)
40|16|Lisiku lyatachionechela papaswela wanganyao, chindu chilichose chakuumila kukwao ngasichisisika kwa Allah. (Allah tachiwusya kuti): “Ana lelo uchimwene wosope wacheni?” (Ni tachilijanga Nsyene kuti): “Wa Allah Jumpepe, Jwamachili gangalimbana nago.”
40|17|Lelo mundu jwalijose tijulipidwe yajwapanganyisye, pangali lupuso lelo, chisimu Allah ni Jwachitema pakuwalanjila
40|18|Soni mwatetelani ya lisiku (lya Kiyama) lyalikuwandichila, pandema jajichiyika mitima kungulo (ligongo lya woga) jili jin’gumbele madandausi, walupuso ngasakola nsyowe jwa pantima (jwanti nikwakamuchisya lyele lisikulyo), namuno nkuchondelela jwaakundidwa (kuchondelela kwakwe)
40|19|(Allah) akumanyilila chinyengo cha meso, ni yajikusisa mitima
40|20|Soni Allah akwiilanyaaga mwakuonaonape, sano awala waakwalumbanjila kunneka Jwalakwe nganawa apakombwele kwiilanya chilichose. Chisimu Allah ni Jwakupikanichisya, Jwakulolechesya
40|21|Ana ngakwendajenda pachilambo ni kupitaga nchilola mujawelele mbesi ja awala wawaliji paujo pao? Waliji wamachili nnope kwapunda wanganyao, ni (walesile) ipasipasi (yejinji) pachilambo (mpela yakutawatawa kwapunda Makuraishi), basi Allah wakwembekenye ligongo lyasambi syao, ni nganakola nkwagosa jwalijose kwa Allah
40|22|Yalakweyi nilogongo lyanti wanganyao waliji nkwaichilila Achimitenga wao ni ilosyo yakuonechela ni waakaaniile, basi Allah niwakwembekenye. Chisimu Jwalakwe ni Jwakulimbangana nnope, Jwaukali kusyene pakupeleka ipotesi
40|23|Soni chisimu chene twantumisye Musa ni isimosimo Yetu kwisa soni maumboni gakuonechela
40|24|Kwa Firiauna, Hamana ni Karuna, wanganyao ni watite: “(Aju ni) nsawi, jwaunami kusyene.”
40|25|Basi ndema jajwaichilile ni yakuona kuumila Kukwetu, watite: “Mwaulagani wanache wachilume wa awala waakulupilile najo imo, ni mwalecheje umi wanache wao wachikongwe.” Ni nganigawa malindi ga achimakafili ikaweje mu kusokonechela
40|26|Ni jwawechete Firiauna kuti: “Munekani kuti nam’bulaje Musa, ni wawilanje Ambujegwe (kuti anchenjele). Chisimu une ngogopa kuti atakwika mwaagalawisye dini jenu, kapena atakutandikasya kuwatanganya kwa kuonechela pa chilambo.”
40|27|Musa jwatite: “Chisimu une ngulijuya mwa M’mbuje gwangu nambo soni M’mbuje gwenu (Allah), ku jwakulikwesya jwalijose jwangakukulupilila ya Lisiku Lyachiwalanjilo.”
40|28|Ni jwawechete mundu jwakulupilila jwa kwiwasa lya Firiauna juwasisaga chikulupi chakwe: “Ana nkusaka kum’bulaga mundu ligongo lyakuwecheta kuti: ‘M’mbuje gwangu ni Allah?’ Kutendaga soni jwalakwe pamasile pam’bichilile ni ilosyo yakuonechela kuumila kwa M’mbuje gwenu? Sano najuwaga jwaunami, basi unami wakweo tiun’jonanje nsyene, nambo naga juli jwakuona nikuti tiyimpate ine mu yaakumpa chilanga (kuti tiyimpate pa duniya pepano). Chisimu Allah jwangan’jongola mundu jwali jwakupelenganya malile (pakonanga), jwaunami kusyene.”
40|29|“E wandu wangu! Uchimwene ni wenu lelo, n’di wakupunda pa chilambo. Ana niwani wampaka atujokole ku ipotesi ya Allah naga ili ituyichilile?” Firiauna jwatite: “Ngangumpanga ikaweje yanguiona (kuti yambone), soni ngangun’jongolela ikaweje kwitala lyagoloka.”
40|30|Ajula juwakulupilile ni jwatite: “E wandu wangu! Chisimu une ngun’jogopela wanganyammwe chisawu lisiku (lya ipotesi yanakumpataga) mikutula (ja makafili gakalakala).”
40|31|“Chisawu nyendele (jakapedwe ka ilagasyo) ja wandu wa Nuhu, Adi ni Samuda kwisa soni awala wamunyuma mwao, ni nganawa Allah jwakusaka kwatenda lupuso achikapolo (Wakwe).”
40|32|“E wandu wangu! Chisimu une ngun’jogopela wanganyammwe lisiku lyakuwilangana (lisiku lya Kiyama).”
40|33|“Lisiku lyatinchilosya migongo kutila, n’di nganinkola wakunchenjela kwa Allah, sano jwannechelele Allah kupotela, basi nganijukola nkun’jongola jwalijose.”
40|34|“Soni chisimu chene wam’bichilile Yusufu kalakala ni ilosyo yakuonechela, basi ninganinneka kuwa mu kaichila pa yajwaiche nayo kukwenu, kwikanila ndema jajwawile mwatite: ‘Allah nganawa atumisye panyuma pakwe ntenga jwalijose.” Iyyoyopeyo niyaakutiji Allah pakunnechelela kupotela mundu jwali jwakupelenganya malile (pakonanga), jwakaichila
40|35|Awala waakukangana pa ma Aya ga Allah mwangali umboni uliose wawaichilile, (kangana kwaoko) kukusile nnope kuwenjedwa (kwakwe) pameso pa Allah kwisa soni pameso pa awala waakulupilile. Iyyoyopeyo ni yakasatiji Allah pakudinda chidindo pa ntima uliose wa jwakulikulungusya, jwakulikwesya
40|36|Firiauna ni jwatite: “E mmwe Hamana! Mundawilani chipilala, kuti mwine une tinagaiche matala.”
40|37|“Matala ga kumawunde, kuti ngan’dingule Nnungu jwa Musa, soni chisimu une ngun’ganichisya jwalakwe kuti jwaunami.” Iyyoyopeyo yasalalisyidwe kwa Firiauna itendo yakwe yangalumbana, ni jwasiwilidwe kwitala (lyagoloka), ni nganigawa malindi ga Firiauna ikaweje mu konasika
40|38|Ajula juwakulupilile ni jwatite: “E wandu wangu! Munguyani une nan’jongolele kwitala lyachongoko.”
40|39|“E wandu wangu! Chisimu awu umi wa duniya uwele chisengwasyo (chandema jannono), sano chisimu Akhera nijajili Nyumba Jakutamilichika.”
40|40|“Jwatapanganye chakusakala chilichose, basi ngaalipidwa ikaweje chakulandana mpela chichocho, soni juchapanganye chambone chilichose, kwali tawe jwannume kapena jwankongwe aku juli tachipedwaga lisiki kwalakweko mwangawalanjila.”jwakulupilila, basi wanganyao tachijinjila ku Mbepo
40|41|“Soni E wandu wangu! Ligongo chichi une ngum’bilanjila jenumanja ku chokoko, sano jenumanja ni nkumilanjila une ku Moto!”
40|42|“Nkumilanjila une kuti nankaane Allah ni nam’bwanganye Jwalakwe ni ichindu yanganingola nayo umanyilisi, kutendaga une ngum’bilanjila ku (Allah) Jwamachili gakupunda, Jwakululuka kusyene!”
40|43|“Pangali kaichila yanti wankumilan’jila kuti nagalagatilejeo, nganakola duwa (janti mpaka ajijanje) pa duniya namuno ku Akhera, soni kuti kwakuujila kwetu ni kwa Allah, soni kuti wakupelenganya malile (pakonanga) ni watachiwa wandu wa ku Moto.”
40|44|“Basi tinchiyikumbuchila yangunsalilayi, ni ngwegamisya indu yangu kwa Allah. Chisimu Allah ni Jwakwalolechesya achikapolo (Wakwe).”
40|45|Basi Allah ni wan’gosile ku yakusakala ya malindi gawantendele, ni yasyungwile wandu wa Firiauna ilagasyo yakusakala nnope
40|46|Moto, akulosyedwa wanganyao ku walakweo kundawi ni kwigulo (m’malembe mwao). Sano lisiku lyajichijima Kiyama (kuchiwechetedwa yanti): “Mwajinjisyani wandu wa Firiauna ku ilagasyo yakupoteka nnope.”
40|47|Soni (mwakumbusyani) katema katachikanganaga m’Moto. Basi nitachiti wangalikombolela kwa awala wawalikwesyisye: “Chisimu uwwe twaliji akunkuya wenu, ana jenumanja ni chintutyochesye upande wine wa Moto?”
40|48|Awala wawalikwesyisye ni tachiti: “Chisimu uwwe wosope wene tuli mwemuno, chisimu Allah pamasile paajiileenye chilikati cha achikapolo (Wakwe).”
40|49|Awala watachiwa m’Moto tachiti pakwasalila akujisunga Jahannama (Achimalaika): “Mum’bendani M’mbuje gwenu (Allah) kuti atupunguchisye uwwe ilagasyo lisiku limpepe.”
40|50|(Akujisunga Jahannama) tachiti: “Ana achimitenga wenu nganawa nkum’bichilila ni ilosyo yakuonechela?” Wanganyao tachiti: “Elo.” (Akujisunga Jahannama) tachiti: “Basi wombani.” Ni nganijiwa duwa jamakafili ikaweje mu kusokonechela
40|51|Chisimu Uwwe chitwachenjele Achimitenga Wetu kwisa soni awala wakulupilile pa umi wa duniya ni lisiku lyasichijima mboni (lisiku lya Kiyama)
40|52|Lisiku lyaangaakamuchisya walupuso kuliwalanga kwao, ni tachikola wanganyao malweso, ni tachikola soni nyumba jakusakala nnope (Jahannama)
40|53|Soni chisimu chene Musa twampele chongoko, ni twapele wanache wa Israila kuchitawalila Chitabu (Taurat)
40|54|(Chachaliji) chongolo kwisa soni chikumbusyo kwa wakwete lunda
40|55|Basi pililani (mmwe Muhammadi ﷺ), chisimu chilanga cha Allah chakuonaonape, soni wendani chikululuko ku sambi syenu, ni nnuswejesyeje lumbili lwa Ambuje wenu (Allah) kwigulo ni kundawi
40|56|Chisimu awala waakukangana pa ma Aya ga Allah mwangali umboni uliose wawayichilile, m’mitima mwao mwangali ikaweje kulikwesya, (akusosa ukulu wakumpunda Muhammadi ﷺ) nambo nganawa awuwiche wanganyao, basi lijuyani mwa Allah, chisimu Jwalakwe ni Jwakupikanichisya, Jwakulolechesya
40|57|Chisimu gumba mawunde ni mataka kuwele kwekulungwa nnope kupunda gumba wandu, nambo wandu wajinji ngaakumanyilila
40|58|Soni nganawa alandene jwangalola ni jwakulolaga, namuno awala waakulupilile ni kutendaga yambone (nganawa alandene) ni akusakasya. Yannonope ni yankukumbuchilaga
40|59|Chisimu Kiyama jikwisa kwene, jangali kaikasya (yakwika kwakwe), nambo wandu wajinji ngaakukulupilila
40|60|Ambuje wenu (Allah) ni akuti: “Mumombani Une tinan’janje. Chisimu awala waakulikwesya pakuleka kungalagatila Une, tachijinjila ku Jahannama ali wakunyosyeka.”
40|61|Allah ni Ajula jwam’bichile chilo kuti ntulalilejemo, muusi nikuwa wakuloleka, chisimu Allah ni Nsyene umbone wakwatendela wandu, nambo wandu wajinji wangatogolela
40|62|Jwalakwe ni Allah M’mbuje gwenu, Nkugumba chindu chilichose, pangali nnungu jwine (jwakuwajilwa kun’galagatila) ikaweje Jwelepejo, ana nkugalausyidwa chinauli (kuleka yakuona)
40|63|Iyyoyopeyo ni yawatite pakugalausyidwa awala wawaliji nkugakanila ma Aya ga Allah (kalakala)
40|64|Allah ni Ajula jwantendele litaka kuwa lyakutamilichika, liwunde nikuwa nsakasa, ni ampaanjiile kaoneche kenu, basi ni akakolosyisye kaoneche kenuko, ni ampele ichindu yambone, Jwalakwe ni Allah M’mbuje gwenu, basi anyakwiche (pa uchimbichimbi ni upile) Allah, M’mbuje jwa iwumbe yosope
40|65|Jwalakwe ni Jwaumi wandamo, pangali nnungu jwine (jwakuwajilwa kun’galagatila) ikaweje Jwelepejo, basi mum’bombani Jwalakwe mwakunswejechesya dini Jakwe. Lumbili losope lwene alapikwe Allah, M’mbuje jwa iwumbe yosope
40|66|Jilani: “Chisimu une nganyisyidwe kwagalagatila awala wankwalumbanjila kunneka Allah payimbichilile ilosyo yakuonechela kuumila kwa Ambuje wangu, ni namulidwe kuti nalipeleche kwa M’mbuje jwa iwumbe yosope.”
40|67|Jwalakwe ni Ajula juwan’gumbile jenumanja kuumila mwitaka (baba wenu Adam), kaneka (akun’gumbaga) kuumila mwindondwa lya mesi (ga walume ni wakongwe), kaneka kuumila m’chipande cha myasi jekamatane, kaneka akunkoposyaga n’di makandi, kaneka (akunnechelelaga) kuti m’biche ndema jaakomangala kwenu, kaneko kuti m’be wachekulupe, ni pana wane mwa jenumanja waakuwaga nkanayiche (ndema jauchekulu, wane namuno ndema jakomangala), ni (antendele yalakweyi) kuti n’jiyiche ndema jekolanjidwe (jakuwila jawannembele), nambo soni kuti jenumanja nkole lunda (lwakumanyililila kuti Allah jwapakombwele kutenda yele mpaka akombole kwajimusya wandu wawe)
40|68|Jwalakwe ni Ajula jwaakupelekaga umi ni chiwa, sano pati asachile chilichose (kuti chipatikane), basi agambaga kuchisalila kuti “M'be!” Ni chikasawaga
40|69|Ana ngankwaona awala waakukangana pa ma Aya ga Allah? Ana akugalausyidwa chinauli (kuleka yakuona)
40|70|Awala waachikaaniile Chitabu (cha Qur’an), ni ayila yatwaatumiisye nayo Achimitenga Wetu (ya chikulupi cha Tauhidi ni yakwimuka m’malembe). Basi tachiika kumanyilila (ipotesi yakanila kwao)
40|71|Ndema jagachiwa makongwa mu ngosi mwao, kwisa soni unyolo (mu ngongolo mwao) ali nkuwutidwa
40|72|M’mesi gamasemule kusyene, kaneko tachiwa nkuchomedwa m’Moto
40|73|Kaneko ichiwechetedwa kukwao yanti: “Ili kwapi ayila yamwaliji nkuiwanganya (pa kuigalagatila)?”
40|74|“Kunneka Allah?” Wanganyao takajile: “Itusokonechele. (Ngwamba), nambo kutandila kalakose nganituweje tuli nkuchilumbanjila chindu chilichose (changawaga Mmwe Ambuje).” Iyyoyopeyo niyaakutiji Allah pakwalechelela kusokonechela achimakafili
40|75|“Yalakweyi (yaimpatile lelo m’Moto) niligongo lyanti mwaliji nkutwanga pa chilambo mwangawajilwa (pagalagatila isanamu ni kanila ya kwimuka m’malembe), ni ligongo lyanti mwaliji nkuchina.”
40|76|“Jinjilani milango ja ku Jahannama, tim’be wandamo kwalakweko. Kaje kusakala nnope mauto ga wakulikwesya!”
40|77|Basi pililani (mmwe Muhammadi ﷺ), chisimu chilanga cha Allah chakuonaonape. Soni kanga chitunnosye (mmwe Muhammadi ﷺ pa duniya pepano) ine mwa ayila (ipotesi) yatukwatetela kapena kumpa chiwa (nkanitunnosye; tiyapatepe), basi Kukwetu taachiuchisyidwa
40|78|Soni chisimu chene twatumisye Achimitenga paujo penu (mmwe Muhammadi ﷺ). Wane mwa jamanjao twansimbile (ngani syao), wane soni mwa jamanjao nganitunsimbila (ngani syao). Ni nganiyiwa kwa ntenga julijose yanti nikwikanacho chisimosimo ikaweje mu lisosa lya Allah. Sano patichiyika chilamusi cha Allah (chakwapa ipotesi wakanila); kuchilamulidwa mwakuonaonape, ni tachipelelwa jele ndemajo wakuya yaunami
40|79|Allah ni Ajula jwam’bichile jenumanja ilango kuti ine mu yalakweyo nyyikweleje, ni kuti ine muyalakweyo nyyilyeje
40|80|Soni nkwete jenumanja mu yalakweyo ikamuchisyo (yaijinji mpela kuikama nkaka), nambo soni kupitila mu yalakweyo nkombolecheje kuyiyika isako yaili m’mitima mwenu (mpela kutwichilila misigo jenu), nambo soni pa yalakweyo kwisa soni pa yombo nkasanyakulidwaga
40|81|Ni akunnosyaga (Allah) ilosyo Yakwe (yakulosya ukombosi Wakwe). Ana niyapi mu ilosyo ya Allah yankuikana
40|82|Ana ngakwendajenda pa chilambo ni kupitaga nchilola mujawelele mbesi ja awala wawaliji paujo pao? Waliji wajinji kwapunda wanganyawa (Makuraishi), nambo soni wamachili nnope, ni (walesile) ipasipasi (yejinji) pachilambo (mpela yakutawatawa), nambo nganiyakamuchisya wanganyao ya waliji nkupanganya
40|83|Basi ndema jawaichilile wanganyao Achimitenga wao ni ilosyo yakuonechela, watwanjile ni umanyilisi wawaliji kukwao (wakumanyilila ya duniya, ni kuichembulusya yawaiche nayo Achimitenga), ni yasyungwile wanganyao (ipato) ayila yawaliji nkuitenda chipongwe
40|84|Sano ndema jawaiweni ipotesi Yetu watite: “(Sano) tunkulipilile Allah Jumpepe, ni tuikaaniile ayila yatwaliji nkuiwanganya ni Jwalakwe (pa kuigalagatila).”
40|85|Basi nganichiwa chanti nikwakamuchisya chikulupi chao ndema ja waiweni ipotesi Yetu. (Aji ni) nyendele ja Allah jajapite pa achikapolo Wakwe (janti naga ayikene mwa kuiona ipotesi toba jao nganijipocheledwaga). Ni wapelelwaga jele ndemajo achimakafili
41|1|Ha. Mim
41|2|Chakutulusyidwa (chalakwechi) chityochele kwa (Allah) Jwaukoto wejinji, Jwachanasa channope
41|3|(Chalakwechi ni) Chitabu chagasalichisyidwe ma Aya gakwe, Qur’an jacharabu, (gasalichisyidwe ma Aya gakwe) ku wandu waakumanyilila (Maulama)
41|4|Chakupeleka abali jakusengwasya ni chakutetela, nambo wajinji mwa wanganyao (achimakafili) agalawiche (kujileka Qur’aniji), basi wanganyao ni ngaakupikana
41|5|Ni akutiji: “Mitima jetu jili mu isiwilo ku yankutuwilanjilayi, ni m’mawiwi mwetu mwana usiiwa, soni chilikati chetuwe nomwe pana chakusiwilila, basi panganyagani (yenu), nowe tukupanganya (yetu, pangali jwatan’jinjilile n’jakwe).”
41|6|Jilani (mmwe Muhammadi ﷺ): “Chisimu une mundu mpela jenumanja. Ikujuwulidwa kukwangu yanti: Chisimu nnungu jwenu ni Nnungu Jumpepe. Basi jimilichikaani Kukwakwe, ni mum’bendeje chikululuko.” Sano ipotesi tiyapate akuwanganya (Allah ni isanamu)
41|7|Awala wangaakutola Zaka, soni wanganyao Akhera akujikaana
41|8|Chisimu awala waakulupilile ni kutendaga yambone, akwete kupata wanganyao malipilo gangamala
41|9|Jilani: “Ana chisimu jenumanja nkunkaana Ajula (Allah) juwagumbile litaka m’mowa gawili, ni nkum’bichila Jwalakwe milungu (jine pakujigalagatila)? Jwalakwe ni M’mbuje jwa iwumbe yosope.”
41|10|Ni jwawisile mwalakwemo yakunyichisya pachanya pakwe (matumbi), ni walipele upile (litakalyo pakuwikapo mesi, m’mela ni inyama), ni jwapimilepo yakulya yakwe (yakwakwanila wakutama palakwepo, jwatesile yalakweyi) m’mowa ncheche gakuliingaana. (Yalakweyi ni yakwanila) kwa akuwusya (ya kagumbidwe ketaka ni yaili palakwepo)
41|11|Kaneka jwasachilile gumba liwunde kutendaga lili lyosilyosipe. Basi niwalisalile lyalakwe kwisa soni litaka kuti: “Jisani mwakusaka kapena mwangasaka (kundani lilamusi Lyangu).” Inayiwiliyo yatite: “Tuwiiche mwaakuunda (lilamusi Lyenu).”
41|12|Basi jwagakwanisye kagumbidwe kakwe kuwa mawunde nsano nagawili m’mowa gawili. Ni jwalimanyisye liwunde lililyose masengo gakwe. Ni twalisalalisye liwunde lya duniya ni nyali (ndondwa) ni kuligosa (nasyo ndondwasyo pakugasomela mashetani ndema jagakusaka kuja kupikanila malowe kwinani). Walakweo ni mpango wa (Allah) Jwamachili gakupunda, Jwakumanyilila nnope
41|13|Nambo naga akugalauka (kuleka chikulupi) basi jilani: “Nguntetela ya ipotesi yanti chisawu ipotesi ya wanya Adi ni wanya Samuda.”
41|14|Ndema jawaichilile wanganyao Achimitenga paujo pao ni panyuma pao, (ni kwasalilaga yanti): “Ngasimun’galagatilaga jwinepe ikaweje Allah.” Wanganyao watiji: “Ambuje wetu angasache angatumisye Malaika (ngawa jenumanja wandu achimijetu), basi chisimu uwwe tukuikana yantumisyidwe nayoyi.”
41|15|Sano wanya Adi ni walikwesyisye pa chilambo mwangawajilwa, ni watite: “Wani wakutupunda uwwe machili?” Ana nganaiona yanti Allah Ajula juwagumbile wanganyao nijwali Jwakwapunda wanganyao machili? Ni waliji wanganyao ali nkugakanila ma Aya Getu
41|16|Basi twatumichisye wanganyao mbungo jakusisima nnope m’mowa gamakungu, kuti twape kupasya ilagasyo yakwalusya pa umi wa duniya, sano ilagasyo ya ku Akhera niyaili yakwalusya nnope, soni wanganyao ngasakamuchisyidwa
41|17|Sano wanya Asamuda basi twajongwele, nambo waunonyele ungalola kulekangana ni chongoko, basi chakwembekenye chikokomo cha moto wa ilagasyo yakwalusya ligongo lya yawaliji nkupanganya
41|18|Ni twajokwele awala wawakulupilile nikuwaga ni woga (wakun’jogopa Allah)
41|19|Ni (mwakumbusyani) lisiku lyatachisonganganyisyidwa amagongo wa Allah wa ku Moto, basi ni tachiwa ali nkwalidwa m’mikutula-mikutula
41|20|Kwikanila ndema jatachiuwichilila (Motowo) gachachonjela mawiwi gao, meso gao, kwisa soni mapende gao pa yawaliji nkupanganya
41|21|Ni tachiti ku mapende gao: “Ligongo chichi jenumanja kutuchonjela uwwe?” Galakwe gachiti: “Atuwechetekasyisye Allah Ajula jwaakuchiwechetesyaga chindu chilichose, Jwalakwe ni juwan’gumbile jenumanja kundanda kwene, soni Kukwakwe (sano) nkuuchisyidwa.”
41|22|“Ni nganim’baga nkulisiwilila kuti gakanchonjela mawiwi genu, meso genu, namuno mapende genu, nambo mwaganichisyaga yanti Allah ngaakumanyilila yejinji mu yankutenda.”
41|23|“Soni syalakwesyo ni nganisyo syenu syamwaliji nkun’ganichisya M’mbuje gwenu (Allah) sin’jonasile, basi ni nsyuchile kuwa wakupelelwa.”
41|24|Basi kanga tapilile, Moto tiuwepe mauto gao, soni kanga tawende chinonyelo (kwa Allah kuti wakoposye ku Motoko ni kwauchisya ku duniya), basi nganawa wanti ni kunonyeledwa
41|25|Ni twawichile wanganyao (pa duniya pano) achimijao wangalekangana nao (wachishetani), basi ni wasalalichisye yaili m’bujo mwao ni yaili munyuma mwao, basi ni lisimichiche kukwao lilowe (lyakupata ilagasyo, yalyatite pakusimichika) ku mikutula jajapite paujo pao ja majini ni wandu. Chisimu wanganyao waliji wakwasika
41|26|Sano awala waakufuulu watite: “Ngasin’jipikanila aji Qur’aniji, soni n’jitendeleje masegwe (ndema jajikusoomedwa) kuti mwine m’be wakupunda.” Basi chisimu chene chitwape kupasya awala waakufuulu ilagasyo yaukali nnope, ni chitwalipile kwene malipilo gakusakala nnope, ligongo lya itendo yao yangalumbana yawaliji nkupanganya
41|27|Basi chisimu chene chitwape kupasya awala waakufuulu ilagasyo yaukali nnope, ni chitwalipile kwene malipilo gakusakala nnope, ligongo lya itendo yao yangalumbana yawaliji nkupanganya
41|28|Galakwego nimalipilo ga amagongo wa Allah; wauli Moto, akwete kupata wanganyao mwalakwemo nyumba jandamo, kuwa malipilo ga yaawele ali nkugakanila ma Aya Getu
41|29|Ni tachiwecheta awala wawakufuulu kuti: “Ambuje wetu! Tulosyani agala (makuga gawili) gagatusochelesye ga m’majini ni wandu, kuti tugawiche pasi pa makau getu, kuti gawe gapasi kusyene.”
41|30|Chisimu awala waakutiji: “M’mbuje gwetu ni Allah.” Kaneko nikwimilichika (pa Dini), Achimalaika akwatuluchilaga (ndema jakuwa ni kwasalilaga kuti): “Nkajogopa soni nkadandaula, ni nsengweje ya Mbepo jamwaliji nkupedwa chilanga.”
41|31|“Uwwe ni isyowe yenu pa umi wa duniya ni ku Akhera kwakwe, ni nkwete kupata jenumanja kwalakweko yatiikalaluchileje mitima jenu, soni nkwete kupata kwalakweko yatinkaisacheje.”
41|32|(Jalakweji ni) mbiiko jakuumila kwa (Allah) Jwakululuka kusyene, Jwachanasa channope
41|33|Ana ninduni jwakuwecheta malowe gambone nnope kumpunda ajula jwaakuwilanjila kwa Allah, ni kutendaga yambone, ni kuwechetaga kuti: “Chisimu une ndili mwa Asilamu!”
41|34|Yambone ni yakusakala ngawa nkulandana. Tyosyani (yakusakala) ni ayila (itendo) yaili yambone (jwantendele yakusakala mum’buchisyani yambone), basi n’jile sayi ajula jwapali pachilikati penumwe ni jwalakwe pana utinda, tawe nti chisawu nsyowe jwapantima
41|35|Nambo nganawa apedwile yalakweyo ikaweje awala waapiliile, soni nganawa apedwile yalakweyo ikaweje ajula jwaakwete liunjili lyekulungwa (lya umbone)
41|36|Sano naga achintyosyaga kwene (ku masengo gambone) nkutyosya jwalijose jwachishetani, basi lijuuyaani mwa Allah, chisimu Jwalakwe ni Jwakupikanichisya, Jwakumanyilila nnope
41|37|Soni mu ilosyo Yakwe (Allah yakulosya ukombosi Wakwe); chilo ni muusi, kwisa soni lyuwa ni mwesi. Ngasillisujudilaga lyuwa namuno mwesi, nambo munsujudileje Allah Ajula juwaigumbile yalakweyo nam’baga jenumanja nkun’galagatila Jwelepejo
41|38|Sano naga wanganyao akulikwesya, basi (Allah nganawa walajile wanganyao), awala (Achimalaika) wali kwa Ambuje wenu akasanswejesyaga Jwalakwe chilo ni muusi, soni wanganyao wangapela
41|39|Soni mu ilosyo Yakwe (Allah yakulosya ukombosi Wakwe); niyanti mmwe nkasalionaga litaka lili litalele, nambo pati tutulwisye pa lyalakwelyo mesi (gawula) likasatenganyika ni kutulumbala, chisimu Ajula jwaalijimwisye ni Jwatachijimusya kwene wawe. Chisimu Jwalakwe pa chindu chilichose juwele Jwakombola
41|40|Chisimu awala waakugapombotasya ma Aya Getu nganawa asisiche Kukwetu. Ana ajula jwatakaponyedwe ku Moto ni jwajuli jwambone, kapena ajula jwatakaiche mwantunjelele lisiku lya Kiyama? Panganyani yankusaka, chisimu Jwalakwe (Allah) ichindu yankutenda juwele Jwakwilolechesya
41|41|Chisimu awala waachikaaniile chikumbusyo (Qur’an) ndema jachaichilile (chitwape ilagasyo), soni chisimu chalakwecho ni Chitabu chakuchimbichika
41|42|Changam’bichilila unami paujo pakwe namuno panyuma pakwe, chakutulusyidwa kuumila kwa (Allah) Jwalunda lwakusokoka, Jwakulapilidwa kusyesyene
41|43|Ngaikuwechetedwa kukwenu (mmwe Muhammadi ﷺ) ikaweje ilayiila yanakuwechetedwaga kwa Achimitenga paujo penu, chisimu Ambuje wenu ni Asyene chikululuko, soni ni Asyene ipotesi yakupoteka nnope
41|44|Soni tungajitende kuwa Qur’an jangawa jacharabu, chisimu angatite: “Ligongo chichi ma Aya gakwe ngagakusalichisyidwa chenene? Ana (Chitabu nikuwa) changawa chacharabu, sano (Ntume nikuwa) mwarabu?” Jilani: “Chalakwecho (Chitabucho) kwa awala waakulupilile chiwele chongolo ni chiposyo. Sano awala wangakukulupilila m’mawiwi mwao mwana usiiwa, nambo soni jalakwe (Qur’anijo) kukwao jiwele ungalola, wanganyao (ngaakupikana, agambile kuwa nti chisawu) akuwilanjidwa kuumila pamalo pakutalichila.”
41|45|Soni chisimu chene Musa twampele chitabu, basi ni wapatikene mwalakwemo ukangani, mwanti lingawaga lilowe lyalyalongolele lyakuumila kwa Ambuje wenu (Allah lyangapa ilagasyo yekulungwa nnope ikaweje ku Kiyama), chisimu kungajilanyidwe chilikati chao, soni chisimu wanganyao ali m’chikaiko chekulungwa chakuchikaichila chalakwecho
41|46|Jwatapanganye yambone nikuti akupanganya kwaalikamuchisya nsyene, soni jwatasakasye nikuti akusakasya kwalikonya nsyene, ni nganawa Ambuje wenu (Allah) wanti nikwatenda lupuso ata panandi achikapolo (Wakwe)
41|47|Kukwakwepe (Allah) ni kwaukuwuchisyidwa umanyilisi wa Kiyama. Soni isogosi ngaikasakopoka mu itungatunga mwakwe, ni ngachikasajigala chiilu chachikongwe chilichose kapena kuweleka, ikaweje kwa umanyilisi Wakwe (Allah), sano lisiku lyataakaawilanje wanganyao (Allah ni kwawusya kuti): “Ali kwapi wamwamwanganyaga nao wala?” Wanganyao takajile: “Tukummanyisya yanti pangali jwalijose mwetuwe jwaakuwichila umboni (wanti Mmwe nkwete wakum’bwanganya nao).”
41|48|Ni tiyichasokonechela yawaliji nkuilumbanjila kalakala, ni tachisimichisya yanti nganakola wanganyao kwakutilila
41|49|Mundu (kafili) jwangapela kuwenda yambone (kwa Allah, Allah ni akumpaga nambo jwangatogolela), sano naga inkwayiye yakusakala basi jukasawa jwakwasa ntima, jwakata tama
41|50|Soni chisimu naga tuli tumpele kupasya ukoto wakuuma Kukwetu panyuma pa masausyo gagankwayiye, chisimu akasawechetaga kuti: “Ayi niyangune (ni jwaanguwajilwa kupata yeleyi ligongo lyaumanyilisi wangu), soni nganguganichisya yanti Kiyama kuwa nkwiima. Nambo naga timbuchisyidwe kwa Ambuje wangu, nikuti chisimu une tinjipata yambone Kukwakwe.” Basi tuchatagulila kwene awala waakufuulu yawapanganyisye, ni chitukape kupasya kwene mu ilagasyo yakandapala
41|51|Soni naga tuli tumpele ukoto mundu, jukasanyosyaga ni galauchila kumbali, nambo naga inkwayiye yakusakala, basi jukasawa ni maduwa gamalewulewu
41|52|Jilani: “Ana nkuiona uli najiwaga (Qur’aniji) jakuumila kwa Allah, kaneka jenumanja ni n’jikaanile (ana ngawa nimpotele)? Ana nduni jwali jwakupotela nnope kumpunda ajula jwali mu ukangani wakutalikangana nnope (ni yakuona)?”
41|53|Chitwalosye imanyilo Yetu ku maupande (gakulekangana-lekangana ga kumawunde ni petaka), kwisa soni mu wanganyao achimisyene, mpaka imanyukuche kukwao yanti jele (Qur’aniji) jakuona. Ana ngaikwanila kwa M’mbuje gwenu (Allah) yanti Jwalakwejo pa chindu chilichose juwele Mboni
41|54|Manyililani yanti, chisimu wanganyao ali m’chikaiko pa yakusimangana ni M’mbuje gwao (Allah). Manyililani yanti; chisimu Jwalakwe (Allah) chindu chilichose juwele Nkuchisyungula (kwaachimanya chenene)
42|1|Ha. Mim
42|2|‘Ain Sin Qaf
42|3|Mwele ni mwaakuuwulila (malowe) Allah Jwamachili gakupunda, Jwalunda lwakusokoka kukwenu (mmwe Muhammadi ﷺ) ni (yawatite pakuuwula) kwa awala (Achimitenga) wa paujo penu
42|4|Iwele Yakwe (yosope) yaili kumawunde ni yaili petaka, soni Jwalakwe ni Jwapenani kusyene, Jwankulungwa nnope
42|5|Mawunde gakusigalaga panandi kuti gapasuchepasuche pachanya pakwe (ligongo lyakun’jogopa Allah), ni Achimalaika akuluswejesyaga lumbili lwa M’mbuje gwao (Allah), ni kwawendelaga chikululuko wali petaka. Manyililani yanti chisimu Allah ni Jwali Jwakululuka kusyene, Jwachanasa channope
42|6|Sano awala waalitendele (inepe) yangawaga Jwalakwe (Allah) kuwa akwagosa, Allah ni Nkwaasuunga wanganyao (pa itendo yao yangalumbana kuti chiwalipile), soni mmwe nganim'ba nkwachengeta jwao
42|7|Iyyoyopeyo soni tun’juwulile mmwe (Muhammadi ﷺ) Qur’an jacharabu kuti muntetele Mama jwa misinda (Maaka) ni wali mungulugulu mwakwe, ni ntetele ya lisiku lyansongangano lyangali kayikasya ya lyalakwelyo. Likuga line lichiwa ku Mbepo sano likuga line lichiwa ku Moto Wakulapuka
42|8|Soni Allah angasache angatesile wanganyao kuwa nkutula umpepe, nambo akun’jinjisyaga jwansachile mu ukoto Wakwe, sano walupuso nganakola nkwagosa jwalijose namuno nkwakamuchisya
42|9|Ana kapena alitendele wanganyao (wanepe) wangawaga Jwalakwe (Allah) kuwa akwagosa? Nambotu Allah ni Nkugosa nsyesyene, soni Jwalakwe nijwaakwimusyaga wawe, soni Jwalakwe pa chindu chilichose awele Jwakombola
42|10|Sano mu chindu chilichose chankanganile, basi chiilanyo chakwe chili kwa Allah. (Jilani mmwe Muhammadi ﷺ): Jwalakwejotu ni Allah M’mbuje gwangu, Kukwakwe njegamiile, soni Kukwakwe nguwujila (pa kutenda toba)
42|11|(Jwalakwe ni) Nkugumba mawunde ni mataka. Am’biichiile achiwammakwenu kuumila mu ntundu wenu (wachiwaandu), nombe ilango (ayiwiichiile soni) achiwammakwao (kuumila mu ntundu wao wachinyama), akasan’gumbaga mwakuntupiya mwalakwemo (kupitila mu kusimangana kwa chachilume ni chachikongwe). Pangali chilichose chakulandana ni Jwalakwe (Allah), soni Jwalakwe ni Jwakupikanichisya, Jwakulolechesya
42|12|Gawele Gakwe makiyi ga kumawunde ni petaka, akasansapangulilaga lisiki jwansachile, ni kunandiya (lisikilyo kwa jwansachile), chisimu Jwalakwe chindu chilichose awele Jwaachimanya chenene
42|13|Annamwile jenumanja mu dini yawanchisyisye Nuhu, ni ayila yatun’juwulile (mmwe Muhammadi ﷺ), ni ayila yatwanchisyisye Ibrahima, Musa ni Isa, yanti: “Jimikaani dini (pakuya malamusi gakwe gosope), ni ngasinnekangana mwalakwemo.” Chikusile nnope kwa akuwanganya (Allah ni isanamu chikulupi cha Tauhidi) chankwawilanjila ku chalakwecho. Allah akunsagulilaga Kukwakwe jwaakunsaka, ni akun’jongolela Kukwakwe jwaakuwujila (Kukwakwe pakutenda toba)
42|14|Ni nganalekangana wanganyao (Ayuda ni Akilisito pa dini syao) ikaweje panyuma pakwaichilila umanyilisi (wa chikulupi cha Tauhidi), (walekangene) ligongo lya litima lyalyaliji chilikati chao, mwanti lingawaga lilowe lyalyalongolele lyakuumila kwa Ambuje wenu (lyangapa ilagasyo yekulungwa) kwikanila ndema jekolanjidwe (ja Kiyama), chisimu kungajilanyidwe chilikati chao. Soni chisimu awala wawapedwile kuchitawala Chitabu (Taurat ni Injil) panyuma pao ali m’chikaiko chekulungwa chakuchikaichila chalakwe (chikulupi cha Tauhidi ni Usilamu)
42|15|Sano ku yalakweyo (yakuya Usilamu) basi wilanjilani, ni n’jimilichiche (pakuya malamusi gosope ga Usilamu) mpela yantite pakulamulidwa, soni ngasinkuuya isako yao, ni n’jile: “Nachikulupilile chitabu chilichose chaatulwisye Allah, ni namulidwe kutenda chilungamiko chilikati chenu. Allah ni M’mbuje gwetu nambo soni M’mbuje gwenu. Uwwe tukwete masengo getu, nombe jenumanja nkwete masengo genu. Pangali ukangani chilikati chetuwe ni jenumanja. Allah tachitusonganganya sikati jetu, soni Kukwakwe ni kwakuujila.”
42|16|Sano awala waakukangana pa ya (dini ja) Allah panyuma paakundidwa (dinijo ni wandu), ukangani waowo uli wangali mate kwa M’mbuje gwao (Allah), soni pa wanganyao pana gasabu, ni akwete kupata wanganyao ilagasyo yaukali nnope (lisiku lya Kiyama)
42|17|Allah ni Ajula jwaatulwisye Chitabu (Qur’an) mwakuonaonape, ni (atulwisye soni) chilungamiko. Sano nichichi chachimmanyisye kuti Kiyama kuwa nkuwa jiwandichile
42|18|Akujijanguya (Kiyamajo mwachipongwe) awala wangakujikulupilila, nambo awala waakulupilile ni akujijogopaga, ni akumanyililaga kuti chisimu jalakwejo jakuonaonape. Manyililani yanti: Chisimu awala waakukangana pa ya Kiyama ali nkupotela kwakutalikangana nnope (ni yakuona)
42|19|Allah ni Mpole nnope kwa achikapolo Wakwe, akumpaga lisiki jwansachile, soni Jwalakwe ni Jwakulimbangana nnope, Jwamachili gakupunda
42|20|Jwawele ali nkusachilila (ni itendo yakwe) malipilo ga ku Akhera, chitukan’jonjechesye pa malipilo gakwe, ni jwawele ali nkusachilila (ni itendo yakwe) malipilo ga pa duniya, chitumpe palakwepo (yayannembele kuti impate), ni ngasakola jwalakwejo ku Akhera liunjili lililyose (lya yambone)
42|21|Kapena akwete wanganyao akwawanganya (ni Allah), wawalamulile mu dini yanganachisya Allah, soni lingawaga lilowe lya chilekanganyo (lyalyalongolele kala lyangapa ilagasyo yekulungwa ikaweje ku Kiyama), kungaajiilanyidwe chilikati chao, soni chisimu walupuso tachipata ilagasyo yakupoteka nnope
42|22|Tinchaona walupuso (lisiku lya Kiyama) ali niwoga (wakuijogopa ilagasyo) ligongo lya ayila (yangalumbana) yawapanganyisye, sano yalakwe (ilagasyoyo) ichapata kwene wanganyao. Sano awala waakulupilile ni kutendaga yambone, tachiwa m’Matimbe Gakusengwasya ga ku Mbepo, akwete kupata wanganyao yatakaisacheje kwa M’mbuje gwao (Allah), walakweo ni ukoto wekulungwa
42|23|Aji ni abali jambone jaakwasengwasya najo Allah achikapolo Wakwe awala waakulupilile ni kutendaga yambone. Jilani (mmwe Muhammadi ﷺ): “Une ngangun’juga pa wele (utengau) malipilo galigose, ikaweje (ngun’juga) chinonyelo (chakuunonyela une ni nganagasyaga pa masengo ganguga) ligongo lya ulongo (waupali chilikati changu ni jenumanja).” Sano jwatapanganye chambone chilichose, chitun’jonjechesye pa chalakwecho umbone (pa kun’dipila yejinji). Chisimu Allah ni Jwakululuka kusyene, Jwakutogolela nnope (pakulipila yejinji pa itendo yannono)
42|24|Kapena wanganyao akutiji: “(Muhammadi ﷺ) ansepele Allah unami?” Basi Allah angasache angasiwile mu ntima mwenu (pakun’diwasya yosope yanyyimanyi ya m’Qur’an ingawe mwansepele unami). Allah ni akufutaga yaukoleko ni kuilimbikasya yakuona ni malowe Gakwe. Chisimu Jwalakwe ni Jwakumanyilila yaili m’mitima
42|25|Soni Jwalakwe ni jwaakupochelaga toba kuumila kwa achikapolo Wakwe, ni jukusimasyaga ilemwa, soni jukumanyililaga yankutenda
42|26|Soni akwajangaga (maduwa) awala waakulupilile ni kutendaga yambone, ni akwajonjechesyaga mu ukoto Wakwe. Sano achimakafili akwete kupata ilagasyo yaukali nnope
42|27|Soni ingawe kuti Allah jwasapangulile lisiki achikapolo Wakwe, angasumbile mpika pachilambo, nambo kuti jukutulusyaga mu chipiimo chaachisachile. Chisimu Jwalakwe kwa achikapolo Wakwe juwele Jwaasimanya abali syosope, Jwakulolechesya
42|28|Soni Jwalakwe ni Ajula jwaakutulusyaga wula panyuma panti wanganyao ali akatile tama, ni jukwenesyaga ukoto Wakwe, soni Jwalakwe ni Nkugosa nsyesyene, Jwakulapilidwa kusyesyene
42|29|Soni mu ilosyo Yakwe (yakulosya ukombosi Wakwe), gumba kwa mawunde ni mataka, ni yaumi iliyose yakuulukutaga yaayijenesye munamuwilimo, soni Jwalakwe ya kuisonganganya yalakweyo patachisakapo juwele Jwakombola kusyene
42|30|Soni chipato chilichose chachimpatile, basi ligongo lya yagapanginyisye makono genu, ni jukuisimasyaga yaijinji
42|31|Soni jenumanja (achimakafili) nganim’ba munnepelekasyisye (Allah kumpa ipotesi) pa chilambo, soni nganinkola jenumanja kaligoselo ata nkulupusyo jwangawaga Allah
42|32|Soni mu ilosyo Yakwe (ya kulosya chindimba Chakwe kwa jenumanja), yombo yaikwenda m’mbwani yanti mpela matumbi (ukulu wakwe)
42|33|Naga juli jusachile mpaka ajituulasye mbungo, ni mpaka igambe kuwa (yomboyo) chiimile pachanya pakwe (pa mbwani). Chisimu mu yalakweyo muwele mwana imanyisyo kwa jwalijose jwali jwakupilila nnope, jwakutogolela kwejinji
42|34|Kapena kuijonanga (yomboyo nikwamisya achinsyeneo) ligongo lya (yangalumbana) yapanganyisye, ni jukuisimasyaga yaijinji
42|35|Ni akumanyilila awala waakukangana pa ma Aya Getu (yanti): Nganakola wanganyao kwakutilila
42|36|Sano chindu chilichose chim’bele nkupedwa, basi chigambile kuwa chisengwasyo (channono) cha umi wa duniya, nambo yaili kwa Allah ni yambone nnope soni yakwendelechela kwa awala waakulupilile, soni kwa M’mbuje gwao pe (Allah) akwegamilaga
42|37|Ni awala waakuliwambasyaga sambi syekulungwakulungwa (mpela kuwulaga mundu mwangali ligongo lyakwitichika ni Dini), kwisa soni yakunyalaya (mpela chikululu), soni naga ali agasabiche basi akasakululukaga
42|38|Ni awala wan’jitiche M’mbuje gwao (Allah pa chilichose chawalamwile), ni kwimikaga Swala mwakolosya, soni indu yao ikasawaga yakutawana mashauli sikati jao, ni ichindu yatwapele akasatolaga
42|39|Ni awala wanti naga uli wapatile uwwanga akasaliuchisyaga
42|40|Sano malipilo ga chakusakala ni chakusakala chanti mpela chichocho, nambo jwaachisimasyisye (chakusakalacho) ni kupikanganana (najo nkuchitendajo), basi malipilo gakwe gali kwa Allah. Chisimu Jwalakwe (Allah) ngaakwanonyelaga walupuso
42|41|Sano chisimu jwaaliuchisye panyuma pa uwwanga waatendeledwe, basi pa wanganyao pangali litala (lyakwagambila)
42|42|Nambo litala (lyachigambilo) lili pa awala waakwatenda lupuso wandu ni kutendaga uwwanga pa chilambo mwangawajilwa, wanganyao akwete kupata ilagasyo yakupoteka nnope
42|43|Nambo chisimu jwaapilile, ni kululuka, chisimu yalakweyo ni yaili kwene mu ichindu yakusosekwa kuwichila ntima
42|44|Sano jwaakunnechelela Allah kusokonechela, basi nganakola nkun’gosa panyuma pakwe. Ni tinchaona walupuso ndema jatachiiona ilagasyo achitiji: “Ana pana litala lyakuujila (ku duniya)?”
42|45|Ni tinchaona wanganyao ali nkupelechedwa ku walakwe (Motowo), ali atetewele ligongo lya kunyosyeka, ali nkulola ni liso lyakusisa (chamunjenje meso). Sano awala wawakulupilile tachiti: “Chisimu wakwasika ni awala waalijasikasyisye (Mbepo) achimisyene kwisa soni mawasa gao (lelo) lisiku lya Kiyama (ligongo lya itendo yao yangalumbana yawaliji nkutenda ku duniya), manyililani yanti; chisimu walupuso tawe mu ilagasyo yakwendelechela.”
42|46|Soni ngasakola wanganyao akwagosa waliose watachachenjela jwangawaga Allah. Sano jwannechelele Allah kusokonechela, basi nganakola litala lililyose (lyakongochela pa duniya ni kokochela ku Akhera)
42|47|Mun’jitikani M’mbuje gwenu (Allah), nkaniliyiche lisiku lyakuumila kwa Allah lyangali jwakuliusya. Ngasinkola wanganyammwe kwakutilila lyele lisikulyo, soni ngasinkola kaanila kulikose (pa yamwapanganyisye)
42|48|Sano naga akugalauka (kuleka chikulupi cha Tauhidi), basi nganituntumisya (mmwejo Muhammadi ﷺ) kuwa jwakwalolela wanganyao, nganiyiwa kukwenu ikaweje kulungusya utenga. Soni chisimu Uwwe tuli tumpele mundu kupasya ukoto kuumila Kukwetu, akasausengwelaga (mwangali kutogolela), nambo naga chapatile chakusakala chilichose ligongo lya yagalongwesye makono gao, basi chisimu mundu jukasawa jwakufulu
42|49|Uwele wakwe Allah uchimwene wa kumawunde ni petaka. Jukasagumba yajukusaka. Akumpaga jwansachile wanache wachikongwe, ni akumpaga jwansachile wanache wachilume
42|50|Kapena kwawanganya wanache wachilume ni wachikongwe (kwa mundu jumo), ni akuntendaga jwansachile kuwa jwangaweleka. Chisimu Jwalakwe ni Jwakumanyilila nnope, Jwakombola kusyene
42|51|Soni nganiyiwa kwa mundu yanti ni kum’bechetekasya jwalakwejo Allah, ikaweje ni malowe gakuuwulidwa (mu ntima mwakwe), kapena kusyeto kwa chakusiwilila (gambaga kupikana malowe ga Allah mwangali kum’bona), kapena kuntumisya Ntenga (Jibulilu) basi ni kun’juwulila yaakuisaka (Allah) kwa lisosa Lyakwe. Chisimu Jwalakwe ni Jwapenani kusyene, Jwalunda lwakusokoka
42|52|Iyyoyopeyo soni tun’juwulile mmwe (Muhammadi ﷺ) malowe (Qur’an) kwa ulamusi Wetu. Nganimmanyililaga kuti Chitabu ni chichi namuno chikulupi. Nambo tujitesile jalakwe (Qur’an) kuwa lilanguka lyatukun’jongolela nalyo jwatukunsaka mwa achikapolo Wetu. Soni chisimu mmwe (Muhammadi ﷺ) nkongolelaga kwene kwitala lyagoloka
42|53|Litala lya Allah Ajula jwaili Yakwe (Jikape yosope) yaili kumawunde ni yaili petaka. Manyililani yanti kwa Allah ikuujila ichindu yosope
43|1|Ha. Mim
43|2|Nguchilumbila Chitabu (cha Qur’an) chakusalichisya
43|3|Chisimu Uwwe tujitesile jalakweji kuwa Qur’an jacharabu kuti jenumanja mpate kugataga mu lunda (mate gakwe chenene)
43|4|Soni chisimu jalakwe (Qur’an) m’Mama jwa chitabu (Al-Lauh Al-Mahfuz) jwali Kukwetu jili japenani kusyene, jegumbale lunda lwakusokoka
43|5|Ana tuntyochesye wanganyammwe chikumbusyo (Qur’an) kutyosya kwene (kwakuleka kunnamula ni kunkanya najo) ligongo lyanti n’di wakusumba mpika (pa ungalumbana)
43|6|Ana Achimitume walingwa watwatumiisye mu (wandu) wandanda
43|7|Soni nganiwaichililaga ntume jwalijose ikaweje waliji nkuntenda chipongwe
43|8|Basi ni twajonasile (wandu wakala) wakupelenganya nnope machili kwapunda wanganyao (Makuraishi), ni ipite ilandanyo ya (wandu) wandanda (yawatite kapedwe ilagasyo nambo Makuraishi ngagakukulupilila)
43|9|Soni naga n’di mwawusyisye kuti: “Ana nduni juwagumbile mawunde ni mataka?” Chisimu tajile: “Jwagagumbile (Allah) Jwamachili gakupunda, Jwakumanyilila nnope.”
43|10|Ajula jwantendele litaka kuwa chakutandika, ni am’bichile palakwepo matala kuti jenumanja n’dijongolele kwakuja
43|11|Ni Ajula jwaatulwisye kuumila kwinani mesi mwan’dingo (wakuwajilwa), basi ni tujimwisye nago chilambo chachiwe, iyyoyopeyo soni tinchikoposyedwa (m’malembe)
43|12|Ni Ajula jwaagumbile chachilume ni chachikongwe mu ichindu yosope, ni am’bichile yombo ni ilango yankuikwela
43|13|Kuti ntamilichicheje pa migongo pakwe, kaneka ni nkumbuchileje chindimba cha M’mbuje gwenu (Allah) pati ntamilichiche pachanya pakwepo, ni kuwechetaga kuti: “Kuswejela ni Kwakwe Ajula (Allah) jwaatujepepachisye achi, soni uwwe nga nganitukombola kulumbikana nacho (mwamachili getu).”
43|14|“Soni chisimu uwwe kwa Ambuje wetu (Allah) chituwujile kwene.”
43|15|Ni am’bichile (Allah) mwa achikapolo Wakwe chipande (pakuwecheta kuti: Achimalaika wanache wa Allah). Chisimu mundu ni mmakaani jwakuonechela
43|16|Kapena (Allah) alitendele wanache wachikongwe mu yaagumbile, sano jenumanja ni ansagulile wanache wachilume
43|17|Soni naga jumo jwao juli jupedwile abali ja ayila yannandanyichisye (Allah) Jwaukoto wejinji (yakola mwanache jwankongwe), basi ngope jakwe jikasapiilila, soni gakasan’gumbala madandausi
43|18|Ha! Ana jwaaleledwe mu ipeto, soni jwalakwe pa ukangani nganijuwa juwechete mwakupikanika (ni jwankumpa Allah, wali wanache wachikongwe)
43|19|Ni agatesile Malaika gagali achikapolo wa (Allah) Jwaukoto wejinji kuwa achakongwe. Ana wakuweni gumbidwa kwao? Umboni wao tiulembedwe, ni tachiwusyidwa
43|20|Ni akutiji: “(Allah) Jwaukoto wejinji angasache (kuti tukagalagatila isanamu) nga nganituigalagatila.” Nganakola wanganyao umanyilisi uliose pa yele (yaakuwechetayo), nganawa wanganyao ikaweje agamba kusepelela unami basi
43|21|Kapena twapele wanganyao chitabu nkanichiwe achi (cha Qur’an), sano wanganyao ni akulikamulichisya mu chalakwecho (akuipata mwalakwemo yaakuwechetayo)
43|22|(Ngwamba), nambo akutiji: “Chisimu uwwe twasimene achatati wetu ali pa nyendele ja dini (jagalagatila isanamu), sano uwwe nowe tukulondola sajo syao.”
43|23|Soni iyyoyopeyo nganitutumisyeje paujo penu (mmwe Muhammadi ﷺ) m’musi uliose nkutetela jwalijose, ikaweje wawechetaga wakulipatila wao kuti: “Chisimu uwwe twasimene achatati wetu ali pa nyendele ja dini (jagalagatila isanamu), sano uwwe nowe tukuya sajo syao.”
43|24|(Nkutetela jwao) jwatite: “Namuno kuti nam’bichilile ni (nyendele) jakongoka nnope kupunda jamwasimene nao achatati wenu (tinkuyejepe nyendele ja achatati wenujo)?” Wanganyao watite: “Chisimu uwwe yantumisyidwe nayoyi tukuikaana.”
43|25|Basi ni twapele ipotesi wanganyao. Basi nnole mujawelele mbesi ja akukanila
43|26|Soni (kumbuchilani) katema kajwawechete Ibrahima kwa babagwe ni wandu wakwe kuti: “Chisimu une ndalikangene nayo yankuigalagatila jenumanja.”
43|27|“Ikaweje Ajula (Allah) juwangumbile, basi chisimu Jwalakwe tanjongole.”
43|28|Ni jwalitesile lyele (lilowe lya Tauhidilyo) kuwa lilowe lyakwendelechela mu uwelesi wakwe kuti wanganyao awujileje (ku lyele lilowelyo ndema ni katema)
43|29|Nambo nasengwasyisye wanganyawa ni achatati wao (pangapa ilagasyo chitema), mpaka yaichiiliile yakuona (Qur’an) ni Ntenga jwakusalichisya (Muhammadi ﷺ)
43|30|Sano ndema ja yaichiiliile yakuona (Qur’an) watite: “Awu ni usawi, soni chisimu uwwe walakwewu tukuukaana.”
43|31|Ni watite: “Ligongo chichi ngatulusyidwa aji Qur’an kwa mundu jwankulungwa jwa m’misi jiwili (Maaka kapena Twaif)?”
43|32|Ana wanganyao ni waakugawanya ukoto wa Ambuje wenu? Uwwe tugawenye sikati jao yakulamila yao pa umi wa duniya, ni twanyakwile wane mwa jamanjao mauchimbichimbi pachanya pa wane, kuti wane mwa jamanjao watende wane kuwa wamasengo wao. Sano ukoto wa Ambuje wenu (Allah jajili Mbepo) niwauli wambone nnope kupunda ya (duniya) yaakusonganganya
43|33|Soni ingawaga kuti wandu mpaka awe nkutula umpepe (wachikafili), wandu waakunkaana (Allah) Jwaukoto wejinji tungawichile misakasa ja silifa ja majumba gao, kwisa soni makwelelo gaakasakwelelaga (nombe nago kuwa gasilifa)
43|34|Ni majumba gao gakakwete matanga (gasilifa), kwisa soni itengu yauchimbichimbi yaakwegamagapo (ikaliji yasilifa)
43|35|Ni yakusalalisya yagolodi. Nambo yosope yeneyo nga nganiyiwa chilichose ikaweje chisengwasyo cha umi wa duniya, sano Akhera jajili kwa Ambuje wenu ni jawakun’jogopa (Allah pe)
43|36|Sano jwatagalauche kuleka kunkumbuchila (Allah) Jwaukoto wejinji (pakujikwanjila Qur’an), chitum’bichile shetani jwatawe n’jakwe jwangalekangana najo
43|37|Soni chisimu galakwe (mashetani) gakwasiwililaga jamanjao kwitala (lyagoloka), ni akuganichisyaga kuti chisimu wanganyao ali wakongoka
43|38|Kwikanila ndema jatachituichilila (lisiku lya Kiyama, nikwinjisyidwaga ku Moto) tachiti (pakunsalila shetani): “Ha! Nabolaga chilikati changune nomwe ungapagwe nkuuli wa chilikati cha kungopoko ni kungapililo.” Kaje kusakala n’jakwe jwangalekangana najo jwakwe
43|39|Soni ngakunkamuchisya lelo kuwa kwenu yalumo mu ilagasyo (jenumanja ni mashetani genu), ligongo lya lupuso lwamwalitendele (pagalagatila isanamu)
43|40|Ana mmwe (Muhammadi ﷺ) mpaka mwapikanasye asiiwa, kapena kwajongolela wangalola ni wali mkupotela kwakuonechela
43|41|Sano naga tuntyosye kwene (m’duniya muno nkanitunnosye ilagasyo yao), basi (nkakayichila ya kwalagasya kwao), chisimu Uwwe wanganyao tuchauchisya mbusyo (syakupoteka nnope)
43|42|Kapena chitunnosye kwene (ni meso genu nkanim’bwe) ayila (ilagasyo) yatwapele chilanga, basi chisimu Uwwe tukwete ukombosi pa wanganyao
43|43|Basi ikamulisyani ayila yayijuwulidwe kukwenu (mmwe Muhammadi ﷺ), chisimu mmwejo n’di petala lyagoloka
43|44|Soni chisimu jalakwe (Qur’an) jiwele chikumbusyo kukwenu ni kwa wandu wenu, ni tinchiyika kuwusyidwa (ya jalakwe)
43|45|Soni mwawusyani (mmwe Muhammadi ﷺ) watwatumisye paujo penu mwa Achimitenga Wetu kuti: “Ana twawisile milungu jine jangawaga (Allah) Jwaukoto wejinji kuti jigalagatilweje?”
43|46|Soni chisimu twantumisye Musa ni ilosyo Yetu kwa Firiauna ni nduna syakwe, basi ni jwatite: “Chisimu une ni Ntenga jwa M’mbuje jwa iwumbe yosope.”
43|47|Basi katema kajwaichilile ni ilosyo Yetu, jele ndemajo wanganyao waliji nkuiseka
43|48|Ni nganitwalosyaga chilosyo chilichose ikaweje chaliji chekulungwa kupunda chijakwe (chapaujo pakwe), ni twakwembekenye ni ilagasyo kuti awujile (Kukwetu)
43|49|Ni watite: “E wao chensawi! Tuwendelani kwa Ambuje wenu ligongo lya chilanga Chakwe chawatawene namwe (chanti chatutyochesye ilagasyo naga tukulupilile), chisimu uwwe chitujongoche.”
43|50|Nambo ndema jatwaliji nkwatyochesya ilagasyoyo, papopo wanganyao waliji nkukasa chilanga mwanakamo
43|51|Ni jwagombelesye Firiauna ku wandu wakwe juchitiji: “E wandu wangu! Ana nganiuwa wangu uchimwene wa Misra, ni asi sulo syasikujilima chapasi pangu (nganisiwa syangu)? Ana ngankulola?”
43|52|“Kapena une ni jwandi jwambone nnope kumpunda aju (Musa) jwakunyosyeka, soni jwangawa nkupakombola kuwecheta mwakupikanika chenene?”
43|53|“Nambi uli ngaponyeledwa jwalakwe ibangili yagolodi, kapena Malaika kwika pamo ni jwalakwe ni kunkuyaga (palipose pajukwenda naga juli ntume nsyesyene)?”
43|54|Basi walowesye wandu wakwe, nombe nao ni wan’jiitiiche, chisimu wanganyao waliji wandu wakunyosya
43|55|Basi ndema jawatupikasyisye ntima, twapele ilagasyo, ni twamisyisye wosope wene
43|56|Basi ni twatesile kuwa akulongolela (kupedwa ipotesi, kuti awe chamuko) nambo soni chilandanyo ku wakwisa munyuma
43|57|Sano ndema ja chapelechedwe chilandanyo cha (Isa) mwanache jwa Maryam, papopo wandu wenu wachisechile mwakwesya malowe
43|58|Ni watite: “Ana milungu jetu ni jajili jambone kapena jwalakwe (Isa)?” Nganapeleka chele chilandanyocho kukwenu ikaweje mwakutatawanape, nambo wanganyao ni wandu amakaani
43|59|Nganawa jwalakwe (Isa) ikaweje kapolo jwatwampele ukoto (wa Utume), ni twantesile kuwa chilandanyo ku wanache wa Israila (chakulosya ukombosi Wetu, pakupagwa jwangali babagwe)
43|60|Soni tungasache tungatesile Achimalaika kuwa wawinjila pa chilambo mmalo mwa jenumanja (panyuma pakun’jonanga)
43|61|Soni chisimu jwalakwe (Isa) ni chimanyilo cha Kiyama (kwika kwa Isa kumbesi kwa duniya kuchilosya kuti Kiyama jiwandichile), basi ngasinkaichila ata panandi ya yalakweyo, ni munguye Une (Allah), ali ni litala lyagoloka
43|62|Soni akansiwilikanganya ata panandi shetani, chisimu jwalakwe kukwenu ni mmagongo jwakuonechela
43|63|Sano ndema jajwaiche Isa ni ilosyo yakuonechela, jwatite: “Nam’bichilile ni lunda lwakusokoka (utume), nambo soni kuti nannondechesye ine mwa ayila yankutindana pa yalakweyo, basi mun’jogopani Allah ni mumbikanile une.”
43|64|“Chisimu Allah ni M’mbuje gwangu soni M’mbuje gwenu, basi mun’galagatilani, ali ni litala lyagoloka.”
43|65|Sano mikutula (jachikilisito) jatindene chilikati chao (pa ya Isa, wane kutiji: nnungu, wane: mwanache jwa Nnungu, wane: jumpepe mwa milungu jitatu). Basi ipotesi niyao awala walitesile lupuso (pakunnambuchisya Isa ikaliyo, takapate) ilagasyo ya lisiku lyakupoteka kusyene
43|66|Ana akwembecheya inepe yangawaga Kiyama kuti jaichilile mwachisupuchisya wanganyao akakumanyilila
43|67|Asyowe lyele lisikulyo tachiwengana wane ni wane, ikaweje wawoga (wakun’jogopa Allah)
43|68|(Ichiwechetedwa ku wakulupilila kuti): E achikapolo Wangu! Ngam’ba ni woga lelo, soni jenumanja ngan’dandaula
43|69|Awala wawakulupilile ma Aya Getu ni kuwa Asilamu
43|70|Jinjilani ku Mbepo, jenumanja ni achiwammakwenu wakwe tim’be nkusengwasyidwa
43|71|Tisikaweje silinkwasyungula mbale syagolodi kwisa soni migao (jagolodi), ni timukawe mwana mwalakwemo yatiyikalaluchileje mitima, ni kusengwasya meso, soni jenumanja mwalakwemo tinkawe wandamo
43|72|Soni jalakweji ni Mbepo ajila jampedwile kujitawala ligongo lya ayila yamwaliji nkupanganya
43|73|Nkwete kupata jenumanja mwalakwemo isogosi yejinji yatin’dyeje
43|74|Chisimu akulewa tachiwa wandamo mu ilagasyo ya Jahannama
43|75|Ngasapedwa lipesa lyakupumula, nambo soni wanganyao tachiwa wakata tama mwalakwemo (jakupata yambone iliyose)
43|76|Ni nganitwatenda lupuso Uwwe, nambo wanganyao ni wawaliji nkulitenda lupuso
43|77|Ni tachim’bilanga (nkuwusunga Moto kuti): “E Malik! Ambuje wenu (Allah) agambe kutupa chiwa (kuti tupumule ku ilagasyoyi).” (Malik) tachiti (pakwanga panyuma pakupita yaka sausande): “Chisimu jenumanja tintame (m’mumu).”
43|78|Chisimu pamasile patum’bichilile ni yakuona, nambo wajinji mwa jenumanja yakuonayo akuichima
43|79|Kapena wanganyao atawikenye malindi (gakusaka kum’bulaga Muhammadi ﷺ)? Basi chisimu Uwwe nowe tutawikenye (yakuwesesya malindi gaogo)
43|80|Kapena akuganichisya yanti Uwwe ngatukupikana asili syao ni mitemela jao? Kwapi! (Tukupikana twachimisyewe), ni Achimitenga Wetu (Achimalaika) ali kukwao, akulemba
43|81|Jilani (mmwe Muhammadi ﷺ): “Ingawe kuti (Allah) Jwaukoto wejinji jwana mwanache, basi une ngaliji jwandanda kun’galagatila.”
43|82|Aswejele M’mbuje jwa kumawunde ni petaka, M’mbuje jwa Arishi (Chindanda Chaulungu) ku yaakusimba (achimakafili yanti Allah jwana mwanache)
43|83|Basi mwalekani agambeje kuweweta yangali mate ni kupita nching'anda mpaka chasimangane nalyo Lisiku lyao alila lyaakuwa ali nkupedwa chilanga (cha kwisa kwakwe)
43|84|Soni Jwalakwe (Allah) ni Ajula jwali Jwagalagatidwa kwinani, ni Jwagalagatidwa petaka, soni Jwalakwe ni Jwalunda lwakusokoka, Jwakumanyilila nnope
43|85|Soni anyakwiche (pa uchimbichimbi ni upile) Ajula (Allah) jwauli Wakwe uchimwene wa kumawunde ni petaka ni yaili chilikati chakwe, soni Kukwakwe ni kwauli umanyilisi wa Kiyama, soni Kukwakwe tinchiuchisyidwa
43|86|Soni awala wakwalumbanjila wangawaga Jwalakwe (Allah) nganakola machili gakuchondelela, ikaweje jwaatendele umboni yakuona aku achimanyililaga
43|87|Soni naga n’di mwawusyisye kuti: Nduni juwagumbile wanganyao? Chisimu chene tajile: “Allah.” Nambi akugalausyidwa chinauli (kwakuleka kun’galagatila Juwaagumbile)
43|88|Soni uwechete wakwe (Muhammadi ﷺ ndawi ni katema ukuwa wanti): “E Ambuje wangu! Chisimu wanganyawa ni wandu wangaakukulupilila (kwali ndende nao chichi)!”
43|89|Basi mwalekani, ni m’becheteje (malowe ga) ntendele. Basi sampano tayimanye (yakuyichisya ya ukafili wao)
44|1|Ha. Mim
44|2|Nguchilumbila Chitabu (cha Qur’an) chakusalichisya
44|3|Chisimu Uwwe tujitulwisye jalakwe (Qur’an) m’Chilo Chaupile, chisimu Uwwe tuwele Akutetela
44|4|Mu chele (chilochi) chikasawichidwaga m’mangwakwe chindu chilichose chalunda lwakusokoka
44|5|Kwa ulamusi wakuuma Kukwetu, chisimu Uwwe tuwele Wakutumisya (Achimitenga)
44|6|Kuwa ukoto wakuumila kwa Ambuje wenu (Allah), chisimu Jwalakwe ni Jwakupikanichisya, Jwakumanyilila nnope
44|7|M’mbuje jwa kumawunde ni petaka ni yaili chilikati chakwe, nam’baga jenumanja n’di wakusimichisya (chikulupi chenu tinsimichisye yele)
44|8|Pangali nnungu jwine (jwakuwajilwa kun’galagatila) ikaweje Jwelepejo, jukupelekaga umi ni chiwa, M’mbuje gwenu nambo soni M’mbuje jwa achatati wenu wandanda
44|9|Nambo wanganyao (achimakafili) ali m’chikaiko, agamba ng’anda (pakuya isako yao yakusakala)
44|10|Basi lijembecheyani lisiku lyalichiyika liwunde ni lyosi lyakuloleka
44|11|Lyalichawunichila wandu, (ni tachiti): “Ayi ni ilagasyo yakupoteka nnope.”
44|12|“Ambuje wetu! Tukungunukulilani ilagasyo, chisimu uwwe chituwe wakulupilila.”
44|13|(Ana lelo) kumbuchila chikwakamuchisye chichi wanganyao, kutendaga pamasile pajwaichilile Ntenga jwakusalichisya
44|14|Kaneka wantundumalile ni watite: “Jutekwiganyisyidwa (yalakweyi, ngawa yakutyochela kwa Allah, nambo soni) jwamasoka.”
44|15|Chisimu Uwwe tuli tutite tunkungunukulile ilagasyo panandipe, chisimu wanganyammwe mpaka m’bujile (ku ukafili wenu)
44|16|(Mwakumbusyani) lisiku lyatuchikwembekanya kwembekanya kwekulungwa (pakupeleka ipotesi kwa achimakafili), chisimu Uwwe ni wakuusya mbusyo (syakupoteka kusyene)
44|17|Soni chisimu chene nkanayiche wanganyao (Makuraishi) twalinjile mayeso wandu wa Firiauna, ni jwaichilile Ntenga jwakuchimbichika (Musa)
44|18|(Ni jwatite): “Mumbani achikapolo wa Allah (wanache wa Israila), chisimu une kukwenu ni Ntenga jwakulupichika.”
44|19|“Soni ngasin’dikwesya kwa Allah, chisimu une tinam’bichilile nao umboni wakuonechela.”
44|20|“Soni chisimu une nalijuyiye mwa (Allah) M’mbuje gwangu jwali soni M’mbuje gwenu kuti ntakwika mwamusomile maganga.”
44|21|“Nambo naga ngankungulupilila, basi mumambalani (ngasimunagasya).”
44|22|(Nambo wantendele uwwanga), basi ni jwawilasile Ambujegwe (Allah juchitiji): “Chisimu wanganyawa ni wandu wakulewa, (ndende nao chichi)?”
44|23|(Allah wansalile kuti): “Basi wigulani ni achikapolo Wangu chilo, chisimu wanganyammwe tinkuuyidwe.”
44|24|“Soni jilekani mbwani jili mujiwelelepemo (duu chilekanganile), chisimu wanganyao ni asilikali watamisyidwe.”
44|25|Ana migunda jilingwa jawajilesile ni achitutumule
44|26|Ni mimela ni pamalo pambone
44|27|Ni chindimba (chekulungwa) chawaliji nkulisengwachisya nacho
44|28|Mwele (ni muyawelele), ni twapele kuitawalila yalakweyi wandu wane (wanache wa Israila)
44|29|Ni nganikwalilila wanganyao kwinani ni pasi, nambo soni nganawa wakupedwa lipesa (lyakutendela toba)
44|30|Soni chisimu twajokwele wanache wa Israila ku ilagasyo yakwalusya
44|31|Yakuumila kwa Firiauna, chisimu jwalakwe jwaliji jwakulikwesya, (soni jumpepe) mwa akusumba mpika
44|32|Soni twasagwile wanganyao (wanache wa Israila) pa umanyilisi kuipunda iwumbe yosope (yandawi jao)
44|33|Ni twapele ilosyo yayaliji nkati mwakwe mayeso gakuonechela
44|34|Chisimu wanganyawa (Makuraishi) akutiji
44|35|“Pangali chinechakwe ikaweje chiwa chetu chandanda (pechi chatukuwaga chachili chipelela chetu), soni nganituwa uwwe wakwimusyidwa (m’malembe).”
44|36|“Basi ikani nao achatati wetu (wawawile kalakala) nam’baga jenumanja nkuwecheta yakuona (kuti kwana kwimuka m’malembe).”
44|37|Ana wanganyao (Makuraishi) niwali wambone, kapena wandu wa Tubba‘i (wa ku Yemeni), ni awala wapaujo pao? Twajonasile (wosope weneo), chisimu wanganyao waliji wakulewa
44|38|Soni Uwwe nganitugumba mawunde ni mataka kwisa soni yaili chilikati chakwe mwamasanje
44|39|Nganituigumba yele iwiliyi ikaweje mwakuonaonape, nambo wajinji mwa wanganyao ngakumanyilila
44|40|Chisimu lisiku lyachiilanyo, ni ndema jao wosope wene (jajiwichidwe jakwapela ipotesi)
44|41|Lisiku lyangakamuchisya jwaulongo kwa nnongo n’jakwe chindu chilichose, nambo soni wanganyao ngasakulupusyidwa
44|42|Ikaweje watachatendela chanasa Allah, chisimu Jwalakwe ni jwali Jwamachili gakupunda, Jwachanasa channope
44|43|Chisimu chitela cha Zakkuum
44|44|Niyakulya ya wakulemwa
44|45|Yanti mpela ntofu wenyelenyenduche, yaikasemuleje m’matumbo
44|46|Chisawu kasemule ka mesi gamoto nnope
44|47|(Kuchiwechetedwa yanti): “Munkwembekanye, ni munkwekwelemechesye pakatikati pa Moto Waukali.”
44|48|“Kaneka mpungulile pachanya pa ntwe wakwe ilagasyo ya mesi gamasemule nnope.”
44|49|(Tachisalilidwa mwakuchindimbulidwa kuti): “Pasyani, chisimu mmwe ni wan’di wamachili gakupunda, wakuchimbichika nnope.”
44|50|“Chisimu ayi ni ayila yamwaliji nkuikaichila.”
44|51|Chisimu wawoga (wakun’jogopa Allah) tachiwa pamalo gantunjelele
44|52|Ku Matimbe ga ku Mbepo, ni achitutumule
44|53|Takawaleje (nguwo sya) silika jwakuwewela ni silika jwakandapalila, (ali atemi) mwakulolegana
44|54|Mwele (ni muyichiwela), ni tuchalombekasya ni achimmasyeto wameso gakulanguka soni gekulungwa mwakusalalila
44|55|Takawilasyeje mwalakwemo ntundu uliose wa isogosi mwantunjelele
44|56|Ngasaja kupasya chiwa mwalakwemo ikaweje chiwa chao chandanda (cha pa duniya), ni taakaagoose ku ilagasyo ya Moto Waukali
44|57|Kwa ukoto wakuumila kwa Ambuje wenu (Allah), chisimu kwalakweko ni kupunda kwekulungwa nnope
44|58|Basi chisimu tujijepepesye (Qur’aniji) mu chiwecheto chenu (mmwe Muhammadi ﷺ) kuti wanganyao akumbuchile
44|59|Basi jembecheyani, chisimu nombe nao (achimakafilio) akwembecheya (sampano tamanyukuche jwakonasika)
45|1|Ha. Mim
45|2|Kutulusyidwa kwa Chitabu (Qur’an) kukuumila kwa Allah, Jwamachili gakupunda, Jwalunda lwakusokoka
45|3|Chisimu kumawunde ni petaka kwana ilosyo kwa wandu wakulupilila (yakulosya kuti Allah apali)
45|4|Ni mu kagumbidwe kenu, ni yawumi iliyose yakuulukutaga yaakuijenesya (Allah) iwele ilosyo kwa wandu waakusimichisya (chikulupi chao)
45|5|Ni kupisyangana kwa chilo ni muuusi, ni lisiki (wula) lyatulwisye Allah kuumila kwinani basi ni kusyuchisya nalyo litaka panyuma pakuwa kwakwe, ni kujigalausyagalausya mbungo, iwele ilosyo kwa wandu waakwete lunda
45|6|Galakwega ni ma Aya ga Allah gatukunsoomela (mmwe Muhammadi ﷺ) mwakuonaonape, ana ni nganichi jatajikulupilile panyuma pa (kunkanila) Allah ni ma Aya Gakwe
45|7|Ipotesi niyakwe jwalijose jwakulukanya unami nnope, jwasambi syejinji
45|8|Jwaakupikanaga ma Aya ga Allah gali nkusoomedwa kukwakwe, kaneka ni jukanganichilaga (kupanganya yakanyisyidwa) mwakulikwesya nti chisawu nganijugapikana (ma Ayago), basi mumpani abali ja ilagasyo yakupoteka nnope
45|9|Soni naga ali achimanyi chindu chinechakwe chakuumila m’ma Aya Getu, akasachitendelaga chipongwe, wanganyao akwete kupata ilagasyo yakwalusya
45|10|Paujo pao pana Jahannama, soni yawapanganyisye ngaija kwakamuchisya chilichose, namuno ayila yawalitendele kuwa yakwagosa kunneka Allah, soni akwete kupata wanganyao ilagasyo yekulungwa nnope
45|11|Aji (Qur’an) jiwele chongolo, sano awala waagakaanile ma Aya ga M’mbuje gwao akwete kupata ilagasyo yakunyalaya ni kupoteka kusyene
45|12|Allah ni Ajula jwan’jepepachisye mbwani, kuti yombo ijendeje mwalakwemo kwa ulamusi Wakwe, ni kuti nsosejesoseje ukoto Wakwe, ni kuti jenumanja m’be wakutogolela
45|13|Ni an’jepepachisye yaili kumawunde ni yaili petaka yosope yene ikuumila Kukwakwe, chisimu mu yalakweyo muwele mwana ilosyo kwa wandu waakuchetelela
45|14|Mwasalilani awala waakulupilile kuti waakululuchile awala (achimakafili waakwatanda) wangakwembechela ya mowa ga Allah (gakwapela ipotesi), kuti (Allah) akalipile wandu pa yawapanganyisye
45|15|Jwatapanganye yambone nikuti akulipanganyichisya nsyene, soni jwatasakasye nikuti akulisakachisya nsyene, kaneka kwa M’mbuje gwenu (Allah) tinchiuchisyidwa
45|16|Soni chisimu pamasile patwapele wanache wa Israila Chitabu, malamusi kwisa soni utume, ni twapele ichindu yambonembone, ni twachimbichisye kupunda iwumbe yosope (yandawi jao)
45|17|Ni twapele maumboni gakuonechela pa ichindu (ya dini), ni nganatindana ikaweje panyuma pakwaichilila umanyilisi ligongo lya litima lyalyaliji sikati jao, chisimu Ambuje wenu (Allah) tachijiilanya chilikati chao lisiku lya Kiyama pa ichindu yawaliji nkutindana pa yalakweyo
45|18|Kaneka tum’bisile (mmwe Muhammadi ﷺ) pachanya petala lya chilamusi (cha dini), basi likuyaani, ni nkakuuya isako ya awala wangali chachimanyi
45|19|Chisimu wanganyao nganawa ankamuchisye chilichose (pa ilagasyo ya) kuumila kwa Allah. Sano chisimu walupuso awele asyowe (wakuchenjelana) wane ni wane, sano Allah ni Nkwachenjela wawoga (wakun’jogopa Jwalakwe)
45|20|Aji (Qur’aniji) jiwele muli syakwamulichila wandu, nambo soni chongolo ni chanasa kwa wandu waakusimichisya (chikulupi chao)
45|21|Ana akuganichisya awala waapanganyisye yakusakala kuti chitwatende nti chisawu awala waakulupilile nikutendaga yambone, kuwa yalumo pa umi wao ni chiwa chao? Kaje kusakala nnope chiilanyo chao
45|22|Ni agumbile Allah mawunde ni mataka mwakuonaonape, soni kuti mundu jwalijose akalipidwe pa yajwapanganyisye, soni wanganyao ngaja kutendedwa lupuso
45|23|Ana mum’bweni ajula jwaitesile isako yakwe kuwa nnungu jwakwe, Allah ni annechelele kusokonechela panyuma pa umanyilisi (waum’bichilile mundujo kuti ayi yakusakala ni kuitendagape), ni adindile chidindo mmawiwi mwakwe, ni mu ntima mwakwe, ni awisile m’meso mwakwe chisiwilo, ana ni nduni jwampaka an’jongole jwalakwejo panyuma pa (kunnechelela) Allah? Ana ngankukumbuchila
45|24|(Achimakafili) ni watite: “Pangali (umi) wine ikaweje umi wetu wa duniya peuno, tukuwaga, nambo soni tukulamaga, ni ngajikutujonangaga ikaweje ndawi basi.” Ni nganakola wanganyao umanyilisi uliose pa yele (yaakuwechetayo), nganawa wanganyao ikaweje agamba ganichisyape basi
45|25|Sano pati gachisoomedwaga kukwao ma Aya Getu gakusalichisya, ngagakasawaga makani gao ikaweje kuwecheta kwao kwanti: “Wikaani nao achatati wetu (wawawile kalakala) nam’baga jenumanja nkuwecheta yakuona.”
45|26|Jilani: “Allah ni jwaakumpa umi jenumanja, kaneka ni akumpaga chiwa, kaneko taachinsonganganya lisiku lya Kiyama lyangali kaichila ya lyalakwelyo, nambo wandu wajinji ngaakumanyilila.”
45|27|Soni uwele wakwe Allah uchimwene wa kumawunde ni petaka, sano lisiku lyajichijima Kiyama lyele lisikulyo wakuya yaunami tachipelelwa (yambone yosope)
45|28|Ni tinchiuona nkutula uliose uli utindiwele, nkutula uliose uchiwilanjidwa wa ku (kusooma) chitabu chakwe (cha masengo gakwe), (achisalilidwaga yanti): “Lelo tillipidwe jenumanja yamwaliji nkupanganya.”
45|29|“Achi chitabu Chetu chikuwecheta yakwamba jenumanja mwakuonaonape, chisimu Uwwe twaliji nkulemba yamwaliji nkupanganya.”
45|30|Sano awala wawakulupilile ni kutendaga yambone, basi M’mbuje gwao (Allah) takajinjisye ku chanasa Chakwe, kwalakweko ni kupunda kwakuonechela
45|31|Nambo awala wawakufuulu (tiikawechetedwe kukwao yanti): “Ana nganigawa ma Aya Gangu gali nkusoomedwa kukwenu? Nambo mwalikulungwisye, ni mwaliji wandu wakulewa.”
45|32|Soni pati iwechetedwe (yanti): “Chisimu chilanga cha Allah chakuonaonape, nambo soni Kiyama nganijiwa jakaikasya.” Mwatiji: “Ngatukumanyilila kuti Kiyama nichichi, nganitukola nganisyo silisyose ikaweje liganichisyape, soni nganituwa mwa akusimichisya (yakwika kwa Kiyama).”
45|33|Ni ichionechela kukwao yakusakala yawapanganyisye, ni ichasyungula ayila yawaliji nkuitenda chipongwe
45|34|Ni ichiwechetedwa yanti: “Lelo chitun’diwalile (m’Moto) mpela yamwatite pakuliwalila yakusimangana ni lisiku lyenu lyelino, mauto genu ni ku Moto, soni nganinkola jenumanja akunkamuchisya waliose.”
45|35|“Yalakweyo (yaimpatileyo) ni ligongo lyanti jenumanja mwagatendele chipongwe ma Aya ga Allah, ni wannyenjile umi wa duniya.” Basi lelo ngakoposyedwa mwalakwemo (m’Moto), soni wanganyao ngaakundidwa (kuujila ku duniya) kuti akatende toba ni kuwenda chikululuko (kwa Allah)
45|36|Basi Allah ni Nsyene lumbili losope lwene, M’mbuje jwa kumawunde, soni M’mbuje jwa petaka, M’mbuje jwa iwumbe yosope
45|37|Soni ukulungwa ni Wakwe kumawunde ni petaka, soni Jwalakwe ni Jwamachili gakupunda, Jwalunda lwakusokoka
46|1|Ha. Mim
46|2|Kutulusyidwa kwa Chitabu (Qur’an) kukuumila kwa Allah, Jwamachili gakupunda, Jwalunda lwakusokoka
46|3|Nganitugumba mawunde ni mataka ni yaili chilikati chakwe ikaweje mwakuonaonape ni ndema jekolanjidwe, sano awala waakufuulu akuitundumalila yaateteledwe nayo
46|4|Jilani (mmwe Muhammadi ﷺ): “Ana nkuiona uli ayila yankuiwomba kunneka Allah? Munosyani, ana ni upandechi wetaka waigumbile? Kapena ikwete yalakweyo liunjili lyakamusyangana (najo Allah) ku mawunde? Mumbani chitabu chachapali nkanichiwe achi (cha Qur’an), kapena sigasiga sya umanyilisyi (syakutendela umboni yagalagatila isanamu), nam’baga jenumanja nkuwecheta yakuona.”
46|5|Ana ni nduni jwali jwakupotela nnope kumpunda mundu jwaakuiwomba inepe yangawaga Allah, ayila yangawa nkwajanga mpaka lisiku lya Kiyama, soni yalakwe ngaikumanyilila ya maduwa gao (kuti akuiwomba)
46|6|Soni patachisonganganyisyidwa wandu tiyichiwa (isanamuyo) amagongo wao, ni tiyichiwa ili nkuikana ibada yao (yawaaliji nkuigalagatila)
46|7|Sano ndema jakusoomedwa kukwao ma Aya Getu gakupikanika, akasawecheta awala waakufuulu pakwamba ya yakuona (Qur’an) ndema jakwaichilila: “Awu ni usawi wakuonechela.”
46|8|Kapena akutiji: “Jwalakwe (Muhammadi ﷺ) ni jwaajitunjile (Qur’an)?” Jilani: “Nambaga ni junajitunjile, basi nganinkola ukombosi uliose wakungamuchisya kwa Allah (pa ilagasyo Yakwe), Jwalakwe ni Nkumanyilila chenene yankuwechetana yakwamba jalakwe (Qur’an), Jwalakwe jukwanila kuwa Mboni chilikati changune ni jenumanja, soni Jwalakwe ni Jwakululuka kusyene, Jwachanasa channope.”
46|9|Jilani (mmwe Muhammadi ﷺ): “Une nganimba ndanda ja achimitenga, soni ngangumanyilila yatiyichitendekwa kukwangu kapena kukwenu, unetu ngangukuya ikaweje yayikuuwulidwa kukwangu, soni nganimba une ikaweje nkutetela jwakuonechela.”
46|10|Jilani (mmwe Muhammadi ﷺ): “Ana nkuiona uli najiwaga (Qur’aniji) jakutyochela kwa Allah, sano jenumanja ni n’jikaanile, sano nkutendela umboni jwakuumila mu wanache wa Israila (Abdullah bin Salam t) ni jutendele umboni pa jalakweji (kuti jakuona mpela mujawelele Taurat), ni jukulupilile, sano jenumanja ni n’dikwesyisye (pangajikulupilila, ana ngam’ba walupuso?)” Chisimu Allah jwaangaajongola wandu walupuso
46|11|Sano awala waakufuulu (achinsyene ipanje ni machili) ni akutiji pakwamba ya awala waakulupilile (wali wakulaga soni wangali machili): “Ingawe kuti (dini jalakweji) jili jambone, nga nganatulongolela wanganyawa ku jalakwejo.” Sano pandema janti nganajongoka najo (Qur’anijo), basi akutiji: “Awu ni unami wakalakala.”
46|12|Soni paujo pakwe chapali chitabu cha Musa chachaliji nnongola ni chanasa, sano nombe achi ni chitabu chachikwitichisya (itabu ya Allah yayalongolele), (chachiwiche) m’chiwecheto cha Charabu, kuti chatetele awala waalitesile lupuso, ni kwapa abali jakusengwasya wakolosya
46|13|Chisimu awala waakutiji: “M’mbuje gwetu ni Allah.” Kaneko nikwimilichika (pa Dini), basi ngasawa ni woga (ndawi jakuwa namuno panyuma pakwe) nambo soni ngasadandaula
46|14|Wanganyao niwandu wa ku Mbepo, takawe wandamo kwalakweko, kuwa malipilo pa yawaliji nkupanganya
46|15|Soni tunchisyisye mundu kwa achinangolo wakwe kwatendela yambone. - Wan’jigele chilu chakwe mamagwe mwakulagasika, ni wam’beleche mwakulagasika. Kujigala chilu chakwe ni kunnekasya konga (japite) myesi makumi gatatu. Kwikanila ndema jaakukuyika komangala kwakwe, ni kwika yaka makumi ncheche ajileje: “Ambuje wangu! Mumbani machili ganti ngomboleje kutogolela ukoto Wenu wamumbele une ni achinangolo wangu, nambo soni napakomboleje kutenda yambone yampaka iyyinonyele. Ni mungolochesye achiwanangu, chisimu une ndesile toba Kukwenu, soni chisimu une ndili mwa Asilamu.”
46|16|Wanganyao ni awala watukwapochelaga yambone yaapanganyisye, ni kwakululuchila ilewi yao, (tachiwa) mu wandu wa ku Mbepo, chilanga chakuona achila chawaliji nkupedwa
46|17|Sano ajula jwaakwasalilaga achinangolo wakwe kuti: “Kusakala nikwenu! Ana nkumba chilanga chanti tinjikoposyedwa (m’malembe), kutendaga pamasile pajipite mikutula paujo pangu (nambo ngajikukoposyedwa m’malembe mpaka lelo)?” Aku (achinangolo) wanawawilio achiwendaga chikamuchisyo kwa Allah (chakuti an’jongole mwanachejo), (aku achin’jamukaga mwanachejo kuti): “Ipotesi niyenu! Kulupililani. Chisimu chilanga cha Allah ni chakuonaonape.” Nambo jwalakwe jukasati: “Nganiyiwatu ayi (yankuwecheta) ikaweje adisiadisi sya (wandu) wandanda.”
46|18|Wanganyao ni awala walisimichiche pa wanganyao lilowe (lya kuponyedwa ku Moto) pamo ni mikutula jajapite paujo pao ja majini ni wandu, chisimu wanganyao niwali wakupelelwa
46|19|Soni jwalijose tachikola dalaja (syakulekangana ni jwine) mu yawapanganyisye, ni kuti (Allah) akalipile mwakwana itendo yao, soni wanganyao ngasatendedwa lupuso
46|20|Soni (mwakumbusyani) lisiku lyatachilosyedwa awala wawakufuulu ku Moto (ni kusalilidwa yanti): “Mwaijonasile yambone yenu pa umi wenu wa duniya, ni mwalisengwasyisye nayo (ku duniyako, basi lelo nganyyipata soni). Basi lelo tillipidwe ilagasyo yakwalusya ligongo lya kulikwesya kwenu kwamwaliji nkulikwesya pa chilambo mwangawajilwa, ni ligongo lya kunyosya kwamwaliji nkunyosya.”
46|21|Soni munkumbuchilani (Hudu) nnongo n’jao achina Adi; ndema jawatetele wandu wakwe pa Al-Ahqaf (chiwata chamasugulu ga nsanga kumwela kwa chilumba cha Warabu), soni chisimu waapiite akutetela wajinji paujo pakwe ni panyuma pakwe; (ni jwasalile kuti): “Ngasin’galagatila (jwinepe) akaweje Allah, chisimu une ngun’jogopela jenumanja ilagasyo ya lisiku lyekulungwa nnope.”
46|22|Wanganyao watite: “Ana ntuyichilile kuti ntugalausye kuleka milungu jetu? Basi ikani nayo kukwetu yankutujogoyechesyao nam’baga n’di mwa akuwecheta yakuona.”
46|23|(Hudu) jwatite: “Chisimu umanyilisi (waajimanya ndema jakwichila ilagasyoyo) uli kwa Allah pe, ni ngunnunguchisya yandumisyidwe nayo, nambo une ngum’bona jenumanja kuti n’di wandu wakutenda yachijinga.”
46|24|Basi ndema jawaiweni yele (ipotesi) ili mpela liwunde lyawula lyalyalungamaga ku iwata yao, watite: “Ali ni liwunde lyalitugwichisye wula.” (Wasalilidwe kuti: “Ngwamba,) nambo yalakweyi ni ayila yamwaisachililaga kuti iyiche mwachitema, (jalakweji ni) mbungo nkatimwakwemo mwana ilagasyo yakupoteka nnope.”
46|25|“Jajikonanga chilichose kwa ulamusi wa M’mbujegwe (Allah).” Ni wasyuchile kuwa wangawa nkuoneka soni ikaweje majumba gaope (ni gagasigalile). Iyyoyopeyo niyatukutiji pakwalipila wandu wakulewa
46|26|Soni twalimbangenye wanganyao ni ichindu yanganitun’dimbanganyichisya jenumanja (Makuraishi) ni yalakweyo (mpela machili ni chipanje), ni twapele mawiwi, meso ni mitima; nambo nganigakamuchisya mawiwi gao, namuno meso gao, namuno mitima jao chilichose pandema jawaliji nkukanila ma Aya ga Allah, ni yasyungwile wanganyao ayila yawaliji nkuitenda chipongwe
46|27|Soni chisimu chene twajijonasile misi ja mungulugulu mwenu, ni twasalichisye ma Aya kuti wanganyao awujile (ku chikulupi cha Tauhidi)
46|28|Nambi uli (pandema jayayichilile ilagasyo) nganiyakamuchisya ayila yawalitendele yangawaga Allah kuwa milungu jakuliwandichilisya Kukwakwe? Nambo yasokonechele wanganyao, soni walakweo (wakuitenda isanamu kuwa milungu jakwawandichisya kwa Allah) ni unami wao, ni (yaukoleko) yaawele wanganyao ali nkutunga
46|29|Soni (kumbuchilani) katema katwatumisye kukwenu (mmwe Muhammadi ﷺ) likuga lya majini kwisa kupikanila Qur’an. Basi ndema jagajiyichilile, gatite: “Jilani jii.” Sano pajamasile (kusoomwa), gagalawiche kuja ku majini gajao kukugatetela
46|30|Gaatite: “E majini gajetu! Chisimu uwwe tuchipikene chitabu chachitulusyidwe panyuma pa Musa, chachikwitichisya yayaliji m’bujo mwakwe, chikongolela ku yakuona, ni kwitala lyagoloka.”
46|31|“E majini gajetu! Mun’jitikani nkuwilanga jwa Allah (Muhammadi ﷺ), ni munkulupilile jwalakwe, (Allah) tankululuchile sambi syenu, ni tam’bambasye ku ilagasyo yakupoteka nnope.”
46|32|“Sano jwatatende ngan’jitika nkuwilanga jwa Allah; nikuti nganijuwa junnepelekasyisye (Allah kumpa ipotesi) pa chilambo, soni nganijukola jwalakwe jwangawaga Allah akun’gosa waliose. Wanganyao ali nkupotela kwakuonechela.”
46|33|Ana ngaakuiona yanti Allah Ajula juwagumbile mawunde ni mataka ni nganijupela pakuigumba yalakweyo, kuti juwele Jwakombola kwajimusya wawe? Elo, chisimu Jwalakwe pa chindu chilichose juwele Jwakombola
46|34|Sano lisiku lyatachionesyedwa ku Moto awala wawakufuulu (tachiwusyidwa kuti): “Ana ayi nganiyiwa yakuona?” Wanganyao tachiti: “Elo (yakuona) tukwalumbila Ambuje wetu.” (Allah) tachiti: “Basi pasyani ilagasyo ligongo lya ayila yamwaliji nkuikana.”
46|35|Basi pililani (mmwe Muhammadi ﷺ) yawatite pakupilila Achimitenga wakulimbangana nnope (pa dini, mpela Nuhu, Ibrahima, Musa ni Isa), ni ngasimwatendela chitema wanganyao (achimakafilio kuti yapate ilagasyo mwachitemachitema). Lisiku lyatachiyiona (ilagasyo) yaakupedwa chilanga (chakwika kwakwe), tachiwa nti chisawu wanganyao nganatama (pa duniya) ikaweje ndawi jimpepe ja muusi. (Aji Qur’an jiwele) utenga wakulungusyidwa (mwakwanila), ana (nkwika ilagasyoyo) mpaka ajonasiche (wanepe) pangawaga wandu wakunyosya
47|1|Awala waakufuulu, nikusiwililaga (wandu) kwitala lya Allah, Jwalakwe (Allah) juitesile kuwa yantega itendo yao
47|2|Nambo awala waakulupilile ni kutendaga yambone, ni kulupilila yaitulusyidwe kwa Muhammadi ﷺ yaili yakuona yakuumila kwa M’mbuje gwao (Allah), Jwalakwe (Allah) juisimasisye ilewi yao, ni kwakolochesya kawe kao
47|3|Yalakweyo ni ligongo lyanti awala waakufuulu akuyiye yaunami, sano awala waakulupilile ni akuyiye yakuona yakuumila kwa M’mbuje gwao (Allah), iyyoyopeyo ni yaakuti Allah pakupeleka kwa wandu ilandanyo yao
47|4|Sano naga nsimangene nao (pangondo) awala waakufuulu, basi mwakunulani ngosi (mwaulagani mwanakamo), mpaka pati ntupiye kwaulaga wanganyao, basi liiyaani matondolo (gakwatawila, mwakamulani kuwa mateeka genu), sano panyuma pakwe komboleka gamba kwaleka (mwangali kutola mbote), kapena (kwaleka) pa kuliombola (pakutola mbote), (ntendeje iyyo) mpaka ngondo jiyikane mwakutula misigo jakwe (jiyikane mwakumala). Chalakwecho (ni chilamusi cha Allah). Sano Allah angasache nikuti angamalene nao (Nsyene mwangali jenumanja kumenyana nao), nambo (akunnamula kuputa ngondo) kuti walinje mayeso wane mwa jenumanja pa wane (wakulupilila pa wakanila). Sano awala waaulajidwe petala lya Allah, basi Jwalakwe ngasagajonanga masengo gao
47|5|Tiwajongole, ni kwakolochesya kawe kao
47|6|Ni tachajinjisya ku Mbepo jawamanyisye
47|7|E jenumanja wankulupilile! Naga nkunkamuchisya Allah (pakamuchisya petala Lyakwe), Jwalakwe tankamuchisye, ni tagalimbanganye makawu genu
47|8|Sano awala waakufuulu, chonasiko nichao, soni (Allah) ayitesile kuwa yantega itendo yao
47|9|Yalakweyo ni ligongo lyanti wanganyao ayiwenjile yaatulwisye Allah, basi (Allah) ni agajonasile masengo gao
47|10|Ana ngaakwendajenda pa chilambo nikupitaga nchilola mujawelele mbesi ja awala wapaujo pao? Allah wajonasile; sano akwete kupata achimakafili (walelowa ilagasyo) yanti mpela yalakweyo
47|11|Yalakweyo ni ligongo lyanti Allah ni Nkwachengeta awala waakulupilile, sano achimakafili nganakola nkwachengeta jwao
47|12|Chisimu Allah tachajinjisya awala waakulupilile ni kutendaga yambone ku Matimbe ga ku Mbepo gasikujilima chapasi pakwe sulo. Nambo awala waakufuulu akusengwa (pa umi wa duniya) ni kulyaga mwaikulila ilango, sano Moto ni mauto gao
47|13|Ana jilingwajilingwa mwa misi (jatwajijonasile) jajaliji jamachili nnope kuwupunda musi wenu awu (wa Maaka) waunkopwesye? Twaajonasile wanganyao, ni nganakola jwakwakamuchisya jwalijose
47|14|Ana mundu jwali pa umboni wakuonechela wakuumila kwa M’mbujegwe (Allah) mpaka alandane ni mundu jwaisalalisyidwe itendo yakwe yangalumbana, aku ali nkukuya wanganyao isako yao
47|15|Kasimbidwe ka Mbepo jaapedwile chilanga wawoga (wakun’jogopa Allah, kali nyyi); kwalakweko kwana sulo syamesi gangaunda, ni sulo syankaka wangachesuka kanonye kakwe, ni sulo syaukana wakulyolyopela kwa akumwa, ni sulo syauchi weswejesye (wangali mbotole), soni akwete kupata wanganyao kwalakweko ntundu uliose wa isogosi, kwisa soni chikululuko chakuumila kwa M’mbuje gwao (Allah). (Ana wanganyao) mpaka alandane ni ajula jwatakawe jwandamo m’Moto, ni kumwesyedwa mesi gamasemule nnope gachigakakatanye matumbo gao
47|16|Soni wane mwa wanganyao (achinakunaku) pana waakupikanilaga kukwenu (mmwe Muhammadi ﷺ nchipelekaga ilimu), mpaka pati atyosile kukwenu akutiji (mwachipongwe) kwa awala waapedwile umanyilisi: “Ana (Muhammadi ﷺ) juwechete chichi sampano jino?” Wanganyao ni awala wawadindile Allah chidindo m’mitima mwao, ni akuyiye isako yao
47|17|Sano awala waachijitiche chongoko, (Allah) wajonjecheesye chongoko, ni kwapa woga wao (wakun’jogopa Jwalakwe)
47|18|Ana akwembecheya (inepe) yangawaga Kiyama kuti jaichilile mwachisupuchisya? Basi pamasile paiyiche imanyilo yakwe. Ana kuchakamuchisya chinauli kumbuchila kwao ndema jajichaichilila (Kiyamajo)
47|19|Basi manyililani yanti pangali nnungu jwine (jwakuwajilwa kun’galagatila) ikaweje Allah, ni m’bendeje chikululuko pa sambi syenu ni (sambi) sya wakulupilila wachilume ni wakulupilila wachikongwe. Soni Allah akumanyilila kwendajenda kwenu, ni malo genu gakutulalila
47|20|Sano awala waakulupilile ni akutiji: “Ligongo chichi ngatulusyidwa Sura (kukwetu jakutukundisya kwauchisya achimakafili pa uwwanga waakututenda)?” Nambo nkutulusyidwa Sura jakutamilichika (chilamusi chakwe), nikusalidwamo ngani jangondo, timwaone awala wamuli m’mitima mwao ulwele (wa chikaiko ni unakunaku) achinnolaga ni kalole kamundu jwaakukomoka nacho chiwa. Nambo yaliji yambone kukwao (achinakunakuo kumpikanila Allah ni kunkunda)
47|21|(Yambone kukwao ni) kukunda ni (kuwecheta) malowe gambone. Sano naga ngondo jili jisimichiche (achinakunaku ikasayachima), nambo akansimichisye Allah (niya syao) ikaliji yambone kukwao
47|22|Mwinetu jenumanja patin’galauche (kuleka chikulupi ni kuleka kumenyana ngondo ni makafili), tim’be nkuwatanganya pachilambo nikataga ulongo wenu (mwamwatendelaga kala ndema jaujinga)
47|23|Wanganyao ni awala wawalwesile Allah, niwatesile kuwa wangapikana, ni kugatenda kuwa gangalola meso gao
47|24|Ana ngaakujichetelela Qur’an, kapena m’mitima mwao mwana achinampatiika wakwe (mwanti ni jiwugalidwe kwangajipikana Qur’anijo)
47|25|Chisimu awala waagalauchile ku migongo jao (ku ukafili) panyuma pakumanyukuka kukwao chongoko, shetani jwasalalichisye (itendo yao yangalumbana), soni (Allah) nijwapele ndawi jelewu
47|26|Yalakweyo ni ligongo lyanti wanganyao (achinakunaku) watite pakwasalila awala (achimakafili) wawaichimile ayila yawatulwisye Allah: “Chitunkunde ine mu ichindu (yenu, mpela yakum’benga Muhammadi ﷺ, ni kwagwisya ulesi wakusaka kuja kumenyana namwe ngondo).” Sano Allah ni akumanyilila asili syao
47|27|Ana ichiwa uli ndema jatachatyosyaga Achimalaika maumi gao pakuwa, achaputaga ngope syao ni migongo jao
47|28|Yalakweyo ni ligongo lyanti wanganyao waakuyiye yayampikasyisye Allah ntima, nikuchiwenga chinonyelo Chakwe, basi (Allah) ni agajonasile masengo gao
47|29|Ana akuganichisya awala wamuli m’mitima mwao ulwele (wa unakunaku) kuti Allah ngawa nkukukopochesya papaswela kusakalilwa kwao
47|30|Soni tungasache tungannosisye wanganyao, basi nkaamanyilile ni imanyilo yao, nambo tinkomboleche kwamanya kwene mu kawechete (kao) kakunonyelesya, soni Allah akumanyilila itendo yenu
47|31|Soni chitun’dinje kwene mayeso jenumanja mpaka twamanyukule akuputa ngondo (ligongo lya dini) mwa jenumanja, ni wakupilila, ni tusilochesye papaswela abali syenu
47|32|Chisimu awala waakufuulu ni kusiwililaga (wandu) kwitala lya Allah, ni kunsisyaga Ntenga ﷺ panyuma pakumanyukuka kukwao chongoko; nganawa apeleche chisausyo chilichose kwa Allah, ni tachigajonanga (Allah) masengo gao
47|33|E jenumanja wankulupilile! Mumpikanilani Allah ni mumpikanile soni Ntenga ﷺ, ni nkajonanga masengo genu
47|34|Chisimu awala waakufuulu, ni kusiwililaga (wandu) kwitala lya Allah, kaneko nikuwa ali makafili, basi Allah ngasiwakululuchila wanganyao
47|35|Basi ngasimpela, nikuwenda ntunjelele (kwa amagongo wenu), kutendaga jenumanja ni wakupunda, (nambo n’jendelechele kwakunula) soni Allah ali namwe, soni ngasampunguchisya (malipilo ga) itendo yenu
47|36|Chisimu umi wa duniya uwele masanje ni chanache, nambo naga nkulupilile, ni kuwa ni woga (wakun’jogopa Allah pakuligosa ku ilemwa), (Allah) tampe malipilo genu, soni ngaakun’juga chipanje chenu (chosope kuti nchipeleche petala lya Allah)
47|37|Ali atite an’juje chalakwecho, ni kunkanganika, mpaka ntende ubayili, ni mpaka akukopocheyse papaswela kusakalilwa kwenu
47|38|Ha! Jenumanja ni awala wankuwilanjidwa kuti ntole petala lya Allah, basi wane mwa jenumanja pana waakutenda ubayili. Sano jwaakutenda ubayili nikuti akutenda ubayili waalikonya nsyene, sano Allah ni Jwakupata kwejinji, nambo jenumanja ni wakulaga. Nambo naga nkugalauka (kuleka Usilamu, Allah) tantindanye niwandu wane wangawaga jenumanja, soni ngasawa wanti mpela jenumanja (tachiwa wambone)
48|1|Chisimu Uwwe tum’buguliile mmwe (Muhammadi ﷺ) kuwugula kwakuonechela (wauli nkamulano wa pa Hudayibiya wawatendekasisye kuti Maaka gaugulidwe)
48|2|Kuti Allah ankululuchile sambi syenu syam’bujo ni syamunyuma, ni kunkwanilichisya chindimba Chakwe, ni kun’jongolela kwitala lyagoloka
48|3|Nikuti Allah ankamuchisye kamuchisya kwamachili
48|4|Jwalakwe ni Ajula juwatulwisye kutulala m’mitima mwa wakulupilila kuti ajonjechesye chikulupi pa chikulupi chao (chakalape). Sano Allah ni Nsyene asilikali wa kumawunde ni petaka, ni awele Allah Jwakumanyilila nnope, Jwalunda lwakusokoka
48|5|(Allah atesile yalakweyi) kuti akaajinjisye wakulupilila wachilume ni wachikongwe ku Matimbe ga ku Mbepo, gasikujilima chapasi pakwe sulo, takawe wandamo mwalakwemo, nikuti wasimachisye ilewi yao. Ni kuwele kwalakweko pameso pa Allah kupunda kwekulungwa nnope
48|6|Nikuti wape ilagasyo achinakunaku wachilume ni wachikongwe, kwisa soni wakuwanganya (Allah ni isanamu) wachilume ni wachikongwe, waakun’ganichisyaga Allah nganisyo syangalumbana, pa wanganyao pana mpupulusi wakusakala, soni Allah wakasilichile, walwesile, ni walinganyichisye Jahannama, kaje kusakala malo gakuwujila gakwe
48|7|Soni Allah ni Nsyene asilikali wa kumawunde ni petaka, ni awele Allah Jwamachili gakupunda, Jwalunda lwakusokoka
48|8|Chisimu Uwwe tuntumisye mmwe (Muhammadi ﷺ) kuwa mboni, ni jwakutagulila abali jakusengwasya, nambo soni jwakutetela
48|9|Kuti jenumanja munkulupilile Allah ni Ntenga Jwakwe ﷺ, ni kunkamuchisya (Ntengajo) nambo soni kunchimbichisya, nikuti munswejesyeje (Allah) kundawi ni kwigulo
48|10|Chisimu awala waakutawana namwe chilanga (mmwe Muhammadi ﷺ), chisimu akutawana chilanga ni Allah, nkono wa Allah uli pachanya pa makono gao, sano jwatakase (chilanga chakwecho), nikuti akukasa kwalikonya nsyene, sano jwatakwanilisye yajwatawene najo Allah, basi (Allah) tachimpa malipilo gamakulungwa nnope
48|11|Tansalile (mmwe Muhammadi ﷺ) akusigalila munyuma (pangalongana namwe wa ku Maaka) mu warabu wanchimisi: “Yatuwijikenye ipanje yetu kwisa soni mawasa getu, basi tuwendelani chikululuko (kwa Allah).” Akuwecheta ni ndimi syao yanganiyiwa m’mitima mwao. Jilani: “Ana ni nduni jwampaka akombole kunkamuchisya chilichose kwa Allah nasakaga kumpa masausyo kapena nasakaga kunkamuchisya? Nambo Allah awele Jwaasimanya chenene abali syosope sya yankutenda.”
48|12|“Nambo mwaganichisyaga yanti Ntenga ﷺ ni wakulupilila ngaaujila kumawasa gao ata panandi, ni yasalalisyidwe yalakweyo m’mitima mwenu, ni mwaganisyisye nganisyo syangalumbana, ni m’bele wandu wakonasika.”
48|13|Sano jwangaakunkulupilila Allah ni Ntenga Jwakwe ﷺ, basi chisimu Uwwe tugalinganyichisye makafili Moto Wakulapuka
48|14|Soni Allah ni Nsyene uchimwene wa kumawunde ni petaka, akunkululuchilaga jwansachile, ni kumpa ilagasyo jwansachile, ni awele Allah Jwakululuka kusyene, Jwachanasa channope
48|15|Tawechete akusigalila munyuma pandema jatim’bigule kuja kuchipanje chakupalagula (cha ku Khaibara) kuti nkachijigale: “Tulekaani tunkuuye.” Akusaka agalawusye malowe ga Allah. Jilani: “Nganim’ba ntukuyiye. Mwele ni muwawechetele kalape Allah.” Basi wanganyao tajile: “(Ngwamba), nambo nkututendela litima.” (Ngwamba), nambo awele akakumanyilila ikaweje panandipe
48|16|Mwasalilani akusigalila munyuma mu warabu wanchimisi (kuti): “Sampano tim’bilanjidwe wa (kumenyana nao) wandu waakwete machili gakuputila ngondo mwaukali, tinkamenyane nao kapena takagambe kulipeleka. Basi naga nkunde, Allah tampe malipilo gambone, nambo naga n’galauche (kuleka kumenyana nao) yamwatite paagalauka kalakala, tannagasye ni ilagasyo yakupoteka nnope.”
48|17|Pangali gambidwa kwa jwangalola, soni pangali gambidwa kwa jwannemale, nambo soni pangali gambidwa kwa jwakulwala (naga ngaakwaula kungondo). Soni jwatampikanile Allah ni Ntenga Jwakwe ﷺ, takan’jinjisye ku Matimbe ga ku Mbepo gasikujilima sulo chapasi pakwe. Sano jwatagalauche, nikuti tannagasye ni ilagasyo yakupoteka nnope
48|18|Chisimu pamasile pawasengwele Allah wakulupilila ndema jawatawanaga namwe (mmwe Muhammadi ﷺ) chilanga pasi pachitela, basi ni jwamanyilile yayaliji m’mitima mwao, ni watuluchisye kutulala, ni walipile kuwugula kwakuwandika (kwakuwugula nsinda wa Khaibara ni Maaka)
48|19|Ni ipanje yakupalagula yaijinji yatachiyijigala, ni awele Allah Jwamachili gakupunda, Jwalunda lwakusokoka
48|20|Ampele chilanga Allah cha ipanje yakupalagula yaijinji yatinchiyijigala, basi ni an’janguyichisye kaje ayi (ya ku Khaibara), ni agachijile makono ga wandu kuti gakanyyichila, nikuti chiwe chilosyo kwa wakulupilila (chakulosya chikamuchisyo Chakwe), soni kuti an’jongolele kwitala lyagoloka
48|21|Ni yine (mu ipanje yakupalagula) yanganinyyikombola (kuipata), chisimu Allah pamasile paayisyungwile yalakweyo, ni awele Allah pa chindu chilichose Jwakombola kusyene
48|22|Soni angajile ampute ngondo awala waakufuulu, angalosisye migongo (kutila), kaneka nga nganampata nkugosa jwalijose namuno nkukamuchisya
48|23|(Jalakwejo ni) nyendele ja Allah ajila jajalongolele kala, ni ngankusimana kupitikuka kulikose pa nyendele ja Allah
48|24|Jwalakwe ni Ajula juwagachijile makono gao kukwenu, ni makono genu kukwao nkati mwa (chiwata cha) Maaka, panyuma pakumpundikasya pa jamanjao, ni juwele Allah pa ichindu yankutenda Jwakuilolechesya
48|25|Wanganyao ni awala waakufuulu, ni kunsiwilila wanganyammwe ku Nsikiti Wakuchimbichika (wa Maaka), ni kuisiwilila inyama yambepesi kuti ikayika pamalo pakwe (pakusikitilidwa). Sano angawaga achalume wakulupilila ni achakongwe wakulupilila wanganimwamanya, kuti ntakwika mwamwawuleje nikupata jenumanja ligongo lya wanganyao sambi nkakumanyilila (nga nganagachiga makono genu pa wanganyao), (nambo jwatesile yalakweyo) kuti Allah an’jinjisye jwaakunsaka mu ukoto Wakwe. Ingawe kuti wanganyao (Asilamu ni makafili) watalikangene, tungaapele awala wawakufuulu mwa jamanjao ilagasyo yakupoteka nnope
48|26|Pandema jawawisile awala wawakufuulu m’mitima mwao mbapata syagasabu, mbapata syagasabu syachijinga, basi Allah ni watulwisye kutulala Kwakwe pa Ntenga Jwakwe ﷺ ni pa wakulupilila, ni watendekasyisye kulikanganichila lilowe lya woga (wakun’jogopa Allah lya La ilaha illallah [Pangali nnungu jwine jwakuwajilwa kun’galagatila ikaweje Allah]), ni waliji wakuwajilwa ni lyalakwelyo nambo soni ni achinsyene (lilowelyo), ni awele Allah chindu chilichose Jwaachimanya chenene
48|27|Chisimu pamasile pansimichisye Allah Ntenga Jwakwe (Muhammadi ﷺ) sagamisi mwakuonaonape, chisimu wanganyammwe tinchijinjila mu Nsikiti Wakuchimbichika (wa Maaka) nasakaga Allah mwantunjelele, n’di mmyosile mitwe jenu ni kupungusya (wumbo syenu), nkaakogopa. Basi Jwalakwe (Allah) jukumanyilila yangankuimanyilila jenumanja, basi ni juwisile nkaniyiwe yalakweyo (yakuujinjila Nsikiti Wakuchimbichika wa Maaka) kuwugula kwakuwandika (kwa nsinda wa Khaibara)
48|28|Jwalakwe ni Ajula jwaatumisye Ntenga Jwakwe (Muhammadi ﷺ) ni chongolo kwisa soni Dini jakuona kuti ajikwesye pachanya pa dini syosope, sano Allah ni akukwanila kuwa Mboni
48|29|Muhammadi ﷺ ni Ntenga jwa Allah. Sano awala wali pamo ni jwalakwe ali wamachili nnope kwa achimakafili, (nambo) wakutendelana chanasa sikati jao. Timwaone achijinamaga ni kusujudu (kuswali), achisachililaga umbone wakuumila kwa Allah ni chinonyelo (Chakwe). Imanyilo yao ili kungope kwao ligongo lya kusujudu (pa kuswali). Ayi ni yatite kasimbidwe mu Taurat. Sano yatite kasimbidwe mu In’jil; (wanganyao) ali chisawu mmela waukopwesye nyambi syakwe, sano (nyambisyo) ni kuwulimbanganya (mmelao), ni komangala, ni kwimilichika pepata lyakwe, ni kwasengwasya akuupaanda, kuti agapikasye ntima makafili ligongo lya wanganyao. Allah wapele chilanga awala waakulupilile ni kutendaga yambone mwa wanganyao cha chikululuko ni malipilo gamakulungwa nnope
49|1|E jenumanja wankulupilile! Ngasinnongolela (kupeleka nganisyo syenu) pameso pa Allah ni Ntenga Jwakwe ﷺ, ni mun’jogopeje Allah, chisimu Allah ni Jwakupikanichisya, Jwakumanyilila nnope
49|2|E jenumanja wankulupilile! Ngasinnyakulaga malowe genu pachanya pa lilowe lya Ntume ﷺ, nambo soni ngasimunnyanyichilaga jwalakwe lilowe yankuti pakunyanyichilana wane kwa wane, gatakwika mugajonasiche masengo genu kutendaga jenumanja nkakumanyilila
49|3|Chisimu awala waakutondoya malowe gao kwa Ntenga jwa Allah ﷺ, wanganyao ni awala waajilinjile Allah mitima jao pa woga (wakun’jogopa Jwalakwe), akwete kupata wanganyao chikululuko ni malipilo gamakulungwa nnope
49|4|Chisimu awala waakum’bilanga (mmwe Muhammadi ﷺ n’di) kusyeto kwa yumba, wajinji wao wangali lunda
49|5|Soni ingawe wanganyao wapilile kuti mpaka nkopoche kuja kukwao, ingaliji yambone kwa jamanjao. Sano Allah ni Jwakululuka kusyene, Jwachanasa channope
49|6|E junumanja wankulupilile! Naga juli jum’bichilile jwangakulupichika ni abali jilijose (ngasimunkulupilila), nambo n’jiwungunye (kaje), ntakwika mwamwalagasyisye wandu mwa ujinga, basi ni kusyuka kuwa wakuligamba pa yampanganyisye
49|7|Soni manyililani yanti mwa jenumanja mwana Ntenga jwa Allahﷺ(basi mumpikanilani yaakunsalila). Ingawe wankundilile mu ichindu yaijinji (yankuwecheta) chisimu nkaliji m’matabu. Nambo Allah achinonyelesye kukwenu chikulupi, ni kuchisalalisya m’mitima mwenu, ni awutesile kuwa wakuchimidwa kukwenu ukafili, unampitiku ni kunyosya. Wanganyao ni wali wagoloka
49|8|(Awu ni) umbone wakuumila kwa Allah ni ukoto, soni Allah ni Jwakumanyilila nnope, Jwalunda lwakusokoka
49|9|Sano naga makuga gawili ga wakulupilila gakumenyana, basi jilanyani chilikati chao. Sano naga limo mu gawiligo likulitendela uwwanga linelyo, basi liputani alila lyalikutenda uwwanga mpaka liujile ku chilamusi cha Allah. Sano naga lili liujiile, basi jilanyani chilikati chao mwachilungamiko, soni golosyani (magambo), chisimu Allah akwanonyela wagolosya (magambo)
49|10|Chisimu wakulupilila wosope ali paulongo; basi jilanyani chilikati cha achalongo achimijenu, ni mun’jogopeje Allah kuti ntendeledwe chanasa
49|11|E jenumanja wankulupilile! Wandu akaanyosya wandu achimijao, mwine kuwa nkuwa (akunyosyedwao) ni wali wambone (pameso pa Allah) kwapunda wanganyao, nombe nao achakongwe (akaanyosya) achakongwe achimijao, mwine kuwa nkuwa (akunyosyedwao) ni wali wambone (pameso pa Allah) kwapunda wanganyao. Ni ngasimpelegana ayibu mwachimisyene (pakumbana utundu), soni nkakolangana mena gachipongwe, kaje kusakala nnope (kolanjilidwa mundu) lina lyakuti nampitiku panyuma pakulupilila! Sano watatende ngatenda toba, basi wanganyao ni wakulitenda lupuso
49|12|E jenumanja wankulupilile! Liwambasyani liganichisya lyejinji, chisimu line mwa liganichisya lili sambi, soni ngasimwajendaga wandu m’masajo, soni wane mwa jenumanja akaasogodaga wane. Ana jumo jwenu mpaka anonyelwe kulya nyama ja n’jakwe jwam’bwe? Mpaka iyyiwenjetu yele; (basi kuwengani nombe kusogodana), ni mun’jogopeje Allah. Chisimu Allah ni Jwakupochela nnope toba, Jwachanasa channope
49|13|E jenumanja wandu! Chisimu Uwwe tun’gumbile kuumila mwa jwannume ni jwankongwe, ni tuntesile kuwa mitundu ni ngosyo (syakulekangana-lekangana) kuti mmanyiganeje. Chisimu wakuchimbichika nnope wenu pameso pa Allah ni wawoga nnope wenu (wakun’jogopa Allah). Chisimu Allah ni Jwakumanyilila nnope, Jwaasimanya abali syosope
49|14|Warabu wanchimisi watite: “Tukulupilile.” Jilani (mmwe Muhammadi ﷺ): “Nganinkulupilile. Nambo n’jileje: ‘Tulipeleeche (pakuwa Asilamu).’ Ligongo mpaka sano chikulupi nganichijinjile m’mitima mwenu (ni kutamilichika). Sano naga nkunkunda Allah ni Ntenga Jwakwe ﷺ, ngampunguchisya chilichose mu (malipilo ga) itendo yenu. Chisimu Allah ni Jwakululuka kusyene, Jwachanasa channope.”
49|15|Chisimu wakulupilila ni awala wankulupilile Allah ni Ntenga Jwakwe ﷺ, kaneka ni nganakaichila, ni kuputa ngondo ni chipanje chao ni achimisyene wakwe petala lya Allah, wanganyao ni wali wakuona (pa chikulupi chao)
49|16|Jilani: “Ana jenumanja nkummanyisya Allah dini jenu, kutendaga Allah jukumanyilila ya kumawunde ni petaka? Soni Allah chindu chilichose awele Jwaachimanya chenene.”
49|17|Akunkuumba ligongo lyanti ajiinjiile mu Usilamu (mpela kuti antendele ukoto mmwe Muhammadi ﷺ). Jilani: “Nkaanguumba nako kwinjila kwenu mu Usilamu. Nambo Allah ni jwantendele ukoto jenumanja ligongo lyanti an’jongolele ku chikulupi, nam’baga jenumanja wakuona (pa chikulupi chenu).”
49|18|Chisimu Allah akumanyilila yakusisika ya kumawunde ni petaka, soni Allah ni Nkuilolechesya yankutenda
50|1|Qaf. Ngujilumbila Qur’an jakuchimbichika (kuti tinchiukulidwa m’malembe)
50|2|Nambo akusimonga ya kwaichilila nkutetela (Muhammadi ﷺ) jwakuumila mu wanyapeo. Basi achimakafili ni akutiji: “Achi ni chindu chakusimosya.”
50|3|“Ana patuchiwapo, ni kusyuka litaka (chisimu uwwe tuchiukulidwa)? Kwalakweko ni kuwuja kwakutalichila (kwangawa nkupatikana).”
50|4|Chisimu Uwwe tukumanyilila yaikupungusya litaka mwajamanjao (mu ilu yao ndema jaakuola m’malembe), soni Kukwetu kwana Chitabu chakusunga (chilichose Al-Lauh Al-Mahfuz)
50|5|Nambo ayikaaniile yakuona ndema ja yaichilile, ni ali mu kawe kecholowane (akulepela kulekanganya sikati ja yakuona ni yaunami)
50|6|Ana ngaakuliona liwunde pachanya pao yatutite kalitawe kakwe ni kalisalalisye kakwe! Soni nganilikola mapesa
50|7|Ni litaka tulijasesye, ni tuwisile palakwepo yakunyichisya (matumbi), ni tumesisye palakwepo ntundu uliose (wa mmela) wakusalala
50|8|(Kuti iwe yalakweyi) yakuwugula meso ni yakunkumbusya kapolo jwalijose jwakuwujila (kwa Allah pakutenda toba)
50|9|Ni tutulwisye kuumila kwinani mesi gaupile (wula), ni tumesyisye ni galakwego migunda kwisa soni songolo syaagungulidwa
50|10|Ni mitende jelewulewu jajikwete itungatunga ya isogosi yakonyokonyo
50|11|(Kuwa) lisiki lya achikapolo (Wetu), ni tukuchisyusyaga nago (mesigo) chilambo chachiwe, iyyoyopeyo ni mukuchiwela kopoka (kwa m’malembe)
50|12|Waakaaniile paujo pao (Makuraishi nkanigaiche) wandu wa Nuhu, achimisyene chisima ni achina Samuda
50|13|Ni achina Adi, Firiauna ni achalongo achimijakwe Lutwi
50|14|Ni akutama nyyitekete (wandu wa Shuaibu), ni wandu wa Tubba‘i (wa ku Yemeni), waliose mwa jamanjao waakaaniile Achimitenga, basi ni chasimichiche chitetelo Changu (pa wanganyao)
50|15|Ana ni twapesile ni gumba kwandanda? (Ngwamba), nambo wanganyao ali mu kaichila ya gumba kwasambano
50|16|Soni chisimu Uwwe tun’gumbile mundu, ni tukumanyilila yaikunsongonela ntima wakwe, soni Uwwe tuli dusi nnope kwa jwalakwe (ni umanyilisi Wetu) kupunda ntasi wakuuta myasi (wannukosi mwakwe)
50|17|(Kumbuchilani) katema kaakupochela (itendo ya mundu ni kuilemba) akupochela wawili (Achimalaika) waakutama chakun’dyo ni chakunchiji
50|18|Ngaakulumukulaga (mundu) lilowe lililyose, ikaweje kukwakwe kukuwa kwana nkwembecheya jwatayali (kulemba)
50|19|Ni kuuchiyika kolelwa kwa chiwa mwakuonaonape, (ni tachisalilidwa mundu yanti): “Ayi ni ayila yamwaliji nkuiwambala.”
50|20|Ni lichigombedwa lipenga, lyele ni lisiku lyaipotesi
50|21|Ni tachiyika mundu jwalijose ni akunchiinga ni akuntendela umboni (wachilaika)
50|22|(Tachisalilidwa nkuleewa kuti): “Chisimu mmwe mwaliji nkukwanjila ya yalakweyi, basi tum’bunukwile chisiwilo chenu, mwanti liso lyenu lelo lili lyakutema.”
50|23|Ni tachiwecheta n’jakwe jwangalekangana najo (lilaika lyalyalembaga masengo gakwe): “Ayi ni yaili kukwangu tayali (yamasengo gakwe gangalumbana).”
50|24|(Allah tachalamula Achimalaika wawili wala lyakuchiinga ni lyakutendela umboni kuti): “Mumponyaani ku Jahannama jwalijose jwakufulu nnope, jwamakani.”
50|25|“Jwakusiwilila yambone, jwakusumba mpika, jwakaichila.”
50|26|“Ajula juwawisile nnungu jwine (jwakun’galagatila) pampepe ni Allah, basi mumponyani mu ilagasyo yawukali.”
50|27|Ni tachiwecheta n’jakwe jwangalekangana najo (jwachishetani): “Ambuje wetu! Une nganinansochelesya jwalakweju, nambo kuti jwaliji nkupotela kwakutalikangana nnope (ni yakuona).”
50|28|(Allah) tachiti: “Ngasinkangana pameso Pangu, soni namasile panannongochesye chitetelo Changu.”
50|29|“Ngalikasagalausyidwaga lilowe Kukwangu, soni Une nganimba jwakwatenda lupuso ata panandi achikapolo (Wangu).”
50|30|Lisiku lyatuchijiwusya Jahannama kuti: “Ana n’gumbele?” Basi jalakwe ni jichiti: “Ana pana yakonjechesya?”
50|31|Ni jichiwandichisyidwa Mbepo kwa waoga (wakun’jogopa Allah), ngasijiwa pakutalichila
50|32|(Tachisalilidwa yanti): “Ayi ni yamwapedwaga chilanga, ya jwalijose jwakuujilaujila (kwa Allah pakutenda toba), jwakusunga (malamusi Gakwe).”
50|33|“Juwan’jogwepe Allah mwangali kum’bona, ni jwaiche ni ntima wagalauchila (Kukwakwe pakutenda toba).”
50|34|(Tachisalilidwa yanti): “Jijinjilani (Mbepojo) mwantendele. Ali ni lisiku lya umi wandamo.”
50|35|Akwete kupata wanganyao chilichose chatakachisacheje mwalakwemo, soni Kukwetu kwana yakonjechesya (kum’bona Allah)
50|36|Ana mikutula jilingwa jatwajijonasile paujo pao, wawaliji wamachili nnope kwapunda wanganyawa, nambo soni wasyungwile-syungwile mu ilambo, ana ni wapapatile pakutilila (ndema ja yaichilile ipotesi, ngati wajonasiche)
50|37|Chisimu mu yalakweyo muwele mwana chikumbusyo kwa mundu jwakwete ntima (waganisya), kapena jwaakutejela liwiwi ni nsyenejo juli papopo (ni nganisyo syakwe)
50|38|Soni chisimu chene twagumbile mawunde ni mataka ni yaili chilikati chakwe m’mowa nsano nalimo, ni nganikutukwaya kupela
50|39|Basi pililani pa yaakuwecheta, ni nnuswejesyeje lumbili lwa Ambuje wenu (Allah) lyuwa nkanilikopoche (pakuswali swala ja Fajr), nambo soni nkanilitiwile (pakuswali swala ja Dhuhr ni Asr)
50|40|Nambo soni chilo luswejesyani (lumbili lwa Ambuje wenu pakuswali swala ja Maghrib ni Isha), ni panyuma pa kusujudu (panyuma pakuswali swala sya Fard nswaliji soni swala sya sunna, nikutendaga Subhanallah, Alhamdulillah ni Allah-Akbar)
50|41|Soni pikanani (ya) lisiku lyatachiwilanga nkuwilanga kuumila pamalo pakuwandika
50|42|Lisiku lyatachiupikana n’gumilo (wa lipenga) mwakuonaonape, lyele ni lisiku lyakopoka (m’malembe)
50|43|Chisimu Uwwe ni Watukupelekaga umi ni chiwa, soni Kukwetu ni kwakuwujila
50|44|Lisiku lyaliichaaganjichila litaka (kuti akopochemo) mwachitema-chitema, wele ni nsonganganyo wakwepepala nnope Kukwetu
50|45|Uwwe tukumanyilila chenene yaakuwecheta. Soni mmwe (Muhammadi ﷺ) nganim’ba wakwakanganichisya wanganyao (ku chikulupi). Basi munkumbusyani ni Qur’an jwaakogopa chitetelo Changu
51|1|Ngujilumbila (mbungo) jajikututumya luwundu (lwamesi ni kuwelekasya mawunde gawula)
51|2|Ni (ngugalumbila soni mawunde) gagakutwichila mesi gausito
51|3|Ni (yombo) yaikwenda (m’mbwani) mwakutulalila
51|4|Ni (Achimalaika) waakugawanya chilamusi (cha Allah, mpela wula ni malisiki gane)
51|5|Chisimu yankupedwa chilanga iwele yakuonaonape
51|6|Soni chisimu malipilo gawele gakupatikana
51|7|Ngulilumbila liwunde lyalikwete kagumbidwe kambone
51|8|Chisimu wanganyammwe n’di pa malowe gakutindana (gakwamba Qur’an ni Muhammadi ﷺ)
51|9|Akugalawusyidwa ni galakwego (kuleka kujikulupilila Qur’an ni Muhammadi ﷺ) jwagalawusyidwe (kuleka chikulupi cha Tauhidi)
51|10|Pamasile palaniwe waunami
51|11|Awala waatiwiile mu ujinga, achikwanjilaga (ya Akhera)
51|12|Akuwusyaga (mwachipongwe): “Ni chakachi (kwika kwakwe lyele) Lisiku Lyamalipilo?”
51|13|(Lyele ni) lisiku lyatachilagasyidwa (pakuchomedwa) ku Moto
51|14|(Tachisalilidwa kuti): “Pasyani kulagasyidwa kwenu, ayi ni ayila yamwaliji nkuijanguya (kuti iyicheje, sano ni iyiche).”
51|15|Chisimu wawoga (wakun’jogopa Allah) tachiwa m’Matimbe ga ku Mbepo ni achitutumule
51|16|Achipochelaga yawapele Ambuje wao (Allah). Chisimu wanganyao nkaniyiwe yalakweyo (ku duniya) waliji wakolosya (masengo)
51|17|Waliji nkugona panandipe chilo
51|18|Soni kumasikusiku wanganyao waliji nkuwenda chikululuko (kwa Allah)
51|19|Ni m’chipanje mwao mwaliji mwana liwunjili lyakumpa nkuwenda ni nkwimidwa (ligongo lya kulisiwilila kuwenda)
51|20|Ni petaka pana ilosyo (yakulosya ukombosi wa Allah) kwa wakusimichisya (chikulupi chao)
51|21|Ni mu (kagumbidwe ka) jenumanja wakwe, ana ngankulola
51|22|Soni kwinani ni kwalili lisiki lyenu ni yankupedwa chilanga
51|23|Basi ngunnumbila M’mbuje jwa kwinani ni pasi, chisimu yalakweyi yakuona, mpela muyiwelele (yakuona) yanti jenumanja nkuwechetaga
51|24|Ana jinyyiche abali ja achalendo wa Ibrahima wakuchimbichikwa
51|25|Pa ndema jawajinjile kukwakwe ni watite: “Ntendele!” Jwalakwe jwatite: “Ntendele!” (Ni jwatite soni chamuntima: “Jenumanja ni) wandu wangamanyika (kukwangu).”
51|26|Ni wagalauchile ku wapewasa wakwe (mwangalolechela), ni wayiche nako kan’gombe kakunakana (kejoche)
51|27|Ni jwakawandichisye kukwao. (Pajwagaweni magasa gao kuti ngagakujigala kulya) jwatite: “Ana uli ngankulya?”
51|28|Basi ni wampatile woga wakwajogopa wanganyao. Wanyao watite: “Nkajogopa.” Ni wampele abali jakusengwasya janti chakole mwanache jwakumanyilila nnope
51|29|Ni wayiche wankwakwe (wali Sara) ni masegwe, aku ali nkuliputa kungope (ligongo lya usimongo), ni watite: “Jwanchekulupe, jwampalale (timbeleche chinauli)!”
51|30|Wanganyao watite: “Iyyoyopeyo (tim’beleche mwam’belelemo), Ambuje wenu (Allah) niyatite, chisimu Walakweo ni Walunda lwakusokoka, Wakumanyilila nnope.”
51|31|(Kaneka Ibrahima) jwatite: “Abali jao (jine) jaichile nijapi jaomanja akutumidwa?”
51|32|Wanganyao watite: “Chisimu uwwe tutumisyidwe ku wandu wakulewa.”
51|33|“Kuti tukaatumichisye sakalawe syelongo (lya ku Moto).”
51|34|“Syewichidwe chimanyilo kwa Ambuje wenu (Allah) kwawichila akusumba mpika (pasambi).”
51|35|Basi ni twaakopwesye wawaliji mwalakwemo mwa akukulupilila
51|36|Nambo nganitujisimana mwalakwemo ikaweje nyumba jimpepe ja Asilamu (Lutwi ni wanache wakwe wawili wachikongwe)
51|37|Ni twalesile mwalakwemo chilosyo (cha ipotesi jajili mbwani jajiwe) kwa wandu waakuijogopa ilagasyo yakupoteka nnope
51|38|Nombe mu (abali ja) Musa (muwele mwana chilosyo cha ipotesi), pandema jatwantumisye kwa Firiauna ni umboni wakuonechela
51|39|Basi (Firiauna) jwanyosyisye ligongo lya machili gakwe, ni jwatite: “(Aju ni) nsawi kapena jwamasoka.”
51|40|Ni twankwembekenye jwalakwe ni asilikali wakwe ni twaaponyisye m’mbwani, jwalakwe juli jwagambidwa
51|41|Nombe mu (abali ja) achina Adi (muwele mwana chilosyo cha ipotesi), pandema jatwatumichisye mbungo (jachimbunga) jakonanga
51|42|Nganijichilekaga chindu chilichose chajichipujiile ikaweje kuchitenda mpela chepukuswe
51|43|Nombe mu (abali ja) achina Samuda (muwele mwana chilosyo cha ipotesi), pandema jawasalilidwe kuti: “Sengwagani kwakandawi kannono.”
51|44|Ni walikwesisye kuleka lilamusi lya M’mbuje gwao (Allah), ni wakwembekenye n’gumilo (wa ipotesi) aku ali nkulola
51|45|Ni nganakombola kwima (kuti atile), soni nganawa wanti nikulikulupusya (achimisyene)
51|46|Ni (twajonasile) wandu wa Nuhu kalakala (nkanawe wasalidweo), chisimu wanganyao waliji wandu wakunyosya
51|47|Sano liwunde twalitawile mwamachili, soni chisimu Uwwe tuwele Wakulisapangula (liwundelyo)
51|48|Ni litaka twalitandiche, basi ni Wambone nnope mwa akwasasya (twaliji Uwwe)
51|49|Ni mu chindu chilichose tugumbile iwili-iwili (mpela chachilume ni chachikongwe), kuti jenumanja nkumbuchile (ukoto wa Allah)
51|50|Basi (mwasalilani yanti): “Tililani kwa Allah, chisimu une (Muhammadi ﷺ) kukwenu ni nkutetela jwakuonechela jwakuuma Kukwakwe.”
51|51|“Soni ngasim’biika pamo ni Allah nnungu jwine, chisimu une (Muhammadi ﷺ) kukwenu ni nkutetela jwakuonechela jwakuuma Kukwakwe.”
51|52|Iyyoyopeyo (yaakuti pakuntenda mmwe Muhammadi ﷺ kuti nsawi kapena jwamasoka), nganijwaichilileje awala wapaujo pao ntenga jwalijose ikaweje wanganyao watiji: “(Aju ni) nsawi kapena jwamasoka.”
51|53|Ana ate kulechelana gele (malowega)? (Ngwamba), nambo wanganyao ni wandu wakusumba mpika (pa ukafili)
51|54|Basi mwatundumalilani wanganyao (mmwe Muhammadi ﷺ), soni mmwe ngam’ba wagambidwa (nkwatundumalilamo)
51|55|Soni kumbusyani, basi chisimu kumbusya tikwakamuchisye wakulupilila
51|56|Soni nganingamba gumba majini ni wandu ikaweje kuti angalagatileje Une (Jikape)
51|57|Ngangusaka kuumila kukwao lisiki, soni ngangusaka kuti andiisyeeje (kapena kuliisya iwumbe Yangu)
51|58|Chisimu Allah ni Nkupeleka lisiki nnope, Nsyene machili gakulimbangana
51|59|Sano chisimu akwete kupata awala walitendele lupuso chipande cha ilagasyo chanti mpela chipande chailagasyo cha achimijao (wakala), basi ngasanjanguya (kuti napeje ilagasyoyo ndawi jakwe nkanijikwane)
51|60|Basi ipotesi tiyichiwa kwa awala waakufuulu pa lisiku lyao alila lyaakupedwa chilanga (cha kwika kwakwe)
52|1|Ngulilumbila litumbi (lyawam’bechetakasyisye Allah Musa lyalili ku Sinayi)
52|2|Ni chitabu chachilembeedwe (Qur’an)
52|3|Mu ikalakala yepende yewunukulidwe
52|4|Ni Al-Bait-ul-Ma‘mur (Nyumba jajili kumawunde mwakulondana ni Likaaba, jaakujijaulilaga Achimalaika mwakuwilinganya)
52|5|Ni nsakasa wenyakulidwe (liwunde)
52|6|Ni mbwani syegumbasye (mesi)
52|7|Chisimu ilagasyo ya Ambuje wenu (Allah) iwele yakupatikana kwene
52|8|Pangali jwakuisiwilila
52|9|Lisiku lyalichitenganyika liwunde ni ntenganyiko wamachili
52|10|Ni gachijenda matumbi ni kajende kaluwilo
52|11|Basi ipotesi lyele lisikulyo taachiipata wakanila
52|12|Awala waakuwa nkung’anda mu yangali mate
52|13|Lisiku lyatachitutilidwa ku moto wa Jahannama katutilidwe kamachili
52|14|(Ni tachisalilidwa yanti): “Awu ni Moto awula wamwaliji nkuwukaanila.”
52|15|“Ana weleu usawi, kapena jenumanja ngankulola?”
52|16|“Ujinjilani (ni kupasya kupoteka kwakwe), pililani kapena nkapilila yalumope kukwenu, chisimu nkulipidwa yamwaliji nkupanganya.”
52|17|Chisimu wawoga (wakun’jogopa Allah) tachiwa m’Matimbe ga ku Mbepo, ni chindimba
52|18|Achiyisengwelaga yawapele M’mbuje gwao (Allah), aku M’mbuje gwao ali wagosile ku ilagasyo ya Moto Waukali
52|19|(Tachasalila kuti): “Lyagani soni mwagani mwakusengwa ligongo lya ayila (yambone) yamwaliji nkutenda.”
52|20|Ali ajegeme mu itengu yauchimbichimbi yejalidwe chenene, ni tuchalombekasya ni achimmasyeto wameso gakulanguka soni gekulungwa mwakusalalila
52|21|Sano awala waakulupilile ni kwaakuuya wanache wao pa chikulupi, chitukasimanganye wanganyao ni wanache wao, soni ngatuja kwapunguchisya (malipilo ga) masengo gao chilichose. Mundu jwalijose tachiwa uwombosi wakuliombolela ku (yakusakala) yawapanganyisye (pakutawidwa ku Moto)
52|22|Ni tukaajonjechesyeje (wakulupililao ndawi ni katema) isogosi kwisa soni nyama, mu yataakaisacheje
52|23|Takapochelanganeje kwalakweko ipanda (yankologo) wangatendekasya kuwecheta yangali mate namuno yasambi
52|24|Ni taakaasyuunguleje wanganyao achiboyi wao (wakwatumichila), gamba kuwa wanganyao (kamelemende kakwe) nti chisawu ngalekale syesunjidwe
52|25|Ni tachigalauchilana wane kwa wane achiwusyanaga (yatite kawupate ntendele wa ku Mbepo)
52|26|Tachiti: “Chisimu uwwe twaliji kala ku mawasa getu tuli nkogopa (ipotesi ya Allah).”
52|27|“Basi Allah atutendele ukoto uwwe ni atugosile ku ilagasyo ya Moto.”
52|28|“Chisimu uwwe twaliji kala (ku duniya) tuli nkum’bomba (Jwele Jikape), chisimu Jwalakwe ni Jwambone nnope, Jwachanasa channope.”
52|29|Basi kumbusyani (mmwe Muhammadi ﷺ), soni mmwe nganim’ba abimbi kapena wamasoka pa chindimba cha Ambuje wenu (champele, wauli utume)
52|30|Kapena wanganyao akutiji: “(Jwalakweju ni) nkwiimba ilaanga, tugamba kun’jembechela kuti chimpate chiwa (yachatite pakwapata akwiimba wane waakala)?”
52|31|Jilani: “Jembechelaani, chisimu une none ndinamwe mwa akwembecheya.”
52|32|Kapena lunda lwao ni lwalukwalamulila yalakweyi, kapena agambile kuwa wandu wakusumba mpika
52|33|Kapena akutiji: “Jwalakwe (Muhammadi ﷺ) ni jwaajituunjile (Qur’aniji)?” (Ngwamba), nambo kuti wanganyao ngaakukulupilila
52|34|Basi ayiche najo abali janti mpela jalakweji (Qur’an), nawaga jamanjao akuwecheta yakuona
52|35|Kapena wagumbidwe mwangali chilichose (chakwagumba), kapena wanganyao ni wawaligumbile (achimisyene)
52|36|Kapena wanganyao ni wawagumbile mawunde ni mataka? (Ngwamba), nambo kuti ngakusimichisya (ya ilagasyo ya Allah)
52|37|Kapena akwete wanganyao imatiilo ya Ambuje wenu (Allah), kapena wanganyao ni waakwete machili gakutendela yaakusaka
52|38|Kapena akwete makwelelo (gakwelela kwinani) ni akupikanilaga pa galakwego (yakuwecheta Achimalaika kwinaniko)? Basi ayiche naotu akupikanila waowo umboni wakuonechela
52|39|Kapena Jwalakwe (Allah) ni jukwete wanache wachikongwe, sano jenumanja ni nkwete wanache wachilume
52|40|Kapena mmwe (Muhammadi ﷺ) nkwajuga wanganyao malipilo, sano jamanjao ni akusitopelwa nasyo ngongole
52|41|Kapena akwete wanganyao (ilimu) yakusisika, basi wanganyao ni akulemba (yalakweyo)
52|42|Kapena akusaka kutenda maliindi? Basi awala waakufuulu ni wali wakwaujila malindi gao
52|43|Kapena akwete wanganyao nnungu jwine jwangawaga Allah? Aswejele Allah ku yaakum'bwanganya nayo
52|44|Namuno angachione chipande cha liwunde chinankugwa (kukwao kwakuli kwika kwa ipotesi), angatite: “(Aga ni) mawunde gawula gagakamatene (ngawa kwika kwa ipotesi).”
52|45|Basi mwalekaani, mpaka tasimangane nalyo lisiku lyao alila lyatachikomoka kwa kuwa mu lyalakwelyo
52|46|Lisiku lyaangaakamuchisya malindi gao chilichose, soni wanganyao ngasakulupusyidwa
52|47|Soni chisimu akwete kupata awala waatesile lupuso (ligongo lya ukafili wao) ilagasyo (ine pa duniya pano) nkaniyiwe yalakweyo (ya ku Akhera), nambo wajinji mwa wanganyao ngakumanyilila
52|48|Basi chijembecheyaani mwakupilila (mmwe Muhammadi ﷺ) chilamusi cha Ambuje wenu (Allah), basi chisimu mmwe nkuloleledwa ni meso Getu, ni lluswejesyeje lumbili lwa Ambuje wenu (Allah) ndema jankwiimuka (kuumila llugono kapena pamalo palipose)
52|49|Nombe soni chilo lluswejesyeje (lumbili lwa Ambuje wenu), ni pakutiwila ndondwa (kumasikusiku)
53|1|Ngujilumbila ndondwa ndema ja jikutiwila
53|2|Nganapotela n’jenuju (Muhammadi ﷺ), soni nganapombotala
53|3|Soni ngajukuwecheta ya chisako (chakwe)
53|4|Nganigawa galakwego ikaweje malowe gakuuwula gagakuuwulidwa
53|5|An’jiganyisye (Qur’anijo Jibulilu) jwamachili gamajinji
53|6|Jwajukwete kaoneche kambone. Basi ni jwatamilichiche (pakaoneche kakwe kasyesyene kawan’guumbiile Allah)
53|7|Jwalakwe (Jibulilu) juli pachipelela cha meso chamwinani nnope
53|8|Kaneka ni jwawandichile (Jibulilu), basi ni konjechesya soni nnope kuwandichila
53|9|Ni waliji (uwandikane wao) mpela sikati ja songa siwili sya ukunje, kapena kuwandichila nnope (kupunda pele)
53|10|Basi (Allah) ni jwaajuuwiile kwa kapolo Jwakwe (Muhammadi ﷺ) ya jwaajuuwiile (kupitila mwa Jibulilu)
53|11|Ntima (wa Muhammadi ﷺ) nganiulambusya pa yajwaiweni (ni meso gakwe)
53|12|Ana ni nkukangana najo pa yajukuiona
53|13|Soni chisimu (Muhammadi ﷺ) wam’bweni (Jibulilu) ndema jine (chilo cha Al-Mi‘raj)
53|14|Pa chitela chansaawu chakupelelapo (indu yakwela kwinani kapena kutuluka pasi, chachili kusyeto kwa mawunde nsano nagawili)
53|15|Palakwepo ni pajili Mbepo Jakutamilichikamo
53|16|Ndema jayachiunichilaga chitela chansaawucho yayachiunichilaga
53|17|Liso (lya Muhammadi ﷺ) nganilisembenduka, soni nganilisumba mpika
53|18|Chisimu chene jwalakwe (Muhammadi ﷺ) jwaiweni ilosyo yekulungwa-kulungwa ya Ambuje wakwe (Allah)
53|19|Ana mwaweni Al-Lata ni Al-‘Uzza
53|20|Kwisa soni Manata jwatatu jwinejo (kuwa milungu jenu mmalo mwa Allah)
53|21|Ana jenumanja ni nkwete wanache wachilume, sano Jwalakwe (Allah) ni jukwete wanache wachikongwe
53|22|Kwele ni gawanya kwalupuso (kwakuntenda lupuso Allah)
53|23|Nganigawatu galakwego ikaweje menape (ga isanamu) gan’gakolasile jenumanja ni achatati wenu, Allah nganatulusya pa yalakweyo umboni uliose (wakundisya kuigalagatila), ngakukuya wanganyao ikaweje liganichisya, ni yayikusaka mitima, kutendaga pamasile pachaichilile kuumila kwa M’mbuje gwao (Allah) chongoko
53|24|Kapena mundu mpaka akombole kupata chilichose chaakuchiluumba? (Ngwamba)
53|25|Basi Allah ni Nsyene Akhera ni Duniya
53|26|Ana soni Achimalaika walingwa kumawunde wangawa nkukamuchisya chondechonde jao chilichose, ikaweje panyuma pakupeleka lusa Allah kwa jwaankunsaka (mwa wanganyao kuti awombe duwa ja chondechonde), ni kunonyelwa najo (nkuwombeledwajo)
53|27|Chisimu awala wangakukulupilila ya Akhera akwakolanga Achimalaika ni mena gachikongwe (pakuwecheta kuti wanganyao wanache wachikongwe wa Allah)
53|28|Ni nganakola wanganyao pa yalakweyo umanyilisi uliose, ngakukuya ikaweje liganichisya, sano liganichisya lyangakamuchisya chilichose pa yakuona
53|29|Basi munnekaani ajula jwaachitundumalile chikumbusyo Chetu (Qur’an), ni ngajukusaka ikaweje umi wa duniya
53|30|Chele ni chipelela chao cha umanyilisi. Chisimu Ambuje wenu (Allah) ni waakummanyilila jwaapoteele kuleka litala Lyakwe, nambo soni ni waakummanyilila jwajongweche
53|31|Soni Allah ni Nsyene yosope yaili ku mawunde ni yaili petaka, kuti akaalipile awala wasakesye pa yawapanganyisye, ni kwalipila yambone awala waakolosisye (masengo)
53|32|Awala waakuliwambasya ilemwa yekulungwa-kulungwa, ni yakunyalaya, ikaweje yamwanamwana. Chisimu Ambuje wenu (Allah) ni Wachikululuko chakusapanguka. Walakwe ni waakummanya chenene jenumanja, kutandila pawan’gumbaga kuumila mwitaka, ni pandema jankuwaaga misigo mu itumbo ya achimama wenu. Basi ngasilliswejesyaga mwachimisyene, Jwalakwe ni Jwaakummanya chenene jwaali ni woga (wakun’jogopa Allah)
53|33|Ana mum’bweni (mmwe Muhammadi ﷺ) ajula jwaagalawiche (kuleka kuunda malamusi ga Allah)
53|34|Ni jutosile panandi (mu chipanje chakwe) kaneka ni kuleka (kutolako)
53|35|Ana kukwakwe kwana umanyilisi wakusisika, basi jwalakwe ni jukuiona (yanti chipanje chakwecho chichimale ligongo lyakutola)
53|36|Ana nganijusalilidwa yaili mu ikalakala ya Musa
53|37|Ni Ibrahima ajula juwakwanilisye (chilanga cha Allah)
53|38|Yanti jwantwiichile nsigo (wasambi) ngasaja kutwichila nsigo (wasambi) wajwine
53|39|Niyanti mundu nganijukola ikaweje yajupanganyisye
53|40|Nambo soni kuti masengo gakwe gaachionedwa
53|41|Kaneko ni tachilipidwa malipilo gakwana
53|42|Ni yanti kwa Ambuje wenu (Allah) ni kuchipelela (kwakuwujila indu yosope)
53|43|Ni yanti Jwalakwe (Allah) ni Jwaakutendekaasyaga kuseka ni Jwaakutendekasyaga soni kulila
53|44|Ni yanti Jwalakwe (Allah) ni Jwaakupeleka chiwa ni Jwaakupeleka soni umi
53|45|Ni yanti Jwalakwe (Allah) ni jwaagumbile mitundu jiwili; chachilume ni chachikongwe
53|46|Kuumila mu lindondwa (lya ulume) pati litajidwe (m’chiwelechelo)
53|47|Ni yanti kwa Jwalakwe (Allah) kwana guumba kwine (kwakwimusya wawe m’malembe)
53|48|Ni yanti Jwalakwe (Allah) ni Jwaakupeleka yakwanila (kuikamulichisya masengo), ni Jwaakupeleka soni yakusalasya
53|49|Ni yanti Jwalakwe (Allah) ni M’mbuje jwa ndondwa ja chilimila (jawajigalagatilaga warabu wane)
53|50|Ni yanti Jwalakwe (Allah) ni juwajonasile achina Adi wandanda
53|51|Ni achina Samuda, ni nganansigasya (ata jumo)
53|52|Kwisa soni wandu wa Nuhu kalakala, chisimu wanganyao waliji walupuso nnope, ni wakusumba mpika nnope (pa sambi)
53|53|Ni misi jakupitikusyidwa (ja wandu wa Lutwi) wajigwisyisye
53|54|Ni yam’bunichiile (misijo) yayam’bunichiile (yaili ilagasyo ya sakalawe syelongo lyejoche ni moto wa Jahannama)
53|55|Ana ni chapi mu chindimba cha Ambuje wenu (Allah mmwe amundu) cha nkuchikaichila (kuti mwine nganichiwa Chakwe)
53|56|Aju (Muhammadi ﷺ) ni nkutetela jumpepe mwa akutetela wandanda
53|57|Chikusejelela chakusejelela (Kiyama jikuwandichila)
53|58|Pangali jwampaka achiunukule (kuti chimanyiche ndema jakwe jakwichila) jwangawaga Allah
53|59|Ana jenumanja nkujisimonga aji abaliji (Qur’an)
53|60|Ni nkuseka (mwachipongwe) ni ngalilaga (pati nchipikanaga yogoyo ya Allah)
53|61|Ni n’gamba kwanjila pe
53|62|Basi munsujudilaani Allah ni mun’galagatileje (Jwele Jikape)
54|1|Ndawi (jakwichila Kiyama) jiwandichile, ni ugaanjiiche mwesi
54|2|Soni naga ali achiweni chisimosimo akasanyosyaga, ni akutiji: “(Awu ni) usawi wakwendelechela.”
54|3|Ni waakaaniile, ni kuya isako yao, sano chindu chilichose (chambone kapena chakusakala chawapanganyisye mundu) chiwele chakutamilichika (malipilo gakwe lisiku lya Kiyama)
54|4|Soni chisimu chene pamasile pasyaayiiche wanganyao ngani (mu aji Qur’an) syasikwete nkati mwakwe ikaanyo yaukali (yakwakanya kutenda yakusakala)
54|5|(Aji Qur’an jiwele jegumbale) lunda lwakusokoka nnope, nambo itetelo ya akutetela nganiyiwa ikamuchisye (kwa wandu waajitundumalile)
54|6|Basi mwalekani. (Mwakumbusyani) lisiku lyatachiwilanga nkuwilanga (Israfil) ku chindu chakunyalaya kusyene (chiwalanjilo cha pa Kiyama)
54|7|Gali gatetewele meso gao, achikopokanganaga m’malembe, nti chisawu wanganyao sombe syakubalalikangana
54|8|Achikangamalaga (aku ali anyakwile ngosi, mwanja) wa kwankuwilanga. Achimakafili tachiti: “Ali ni lisiku lyakusausya kusyene.”
54|9|Waakaaniile paujo pao (Makuraishi nkanigaiche) wandu wa Nuhu, basi wansisisye kapolo Jwetu (Nuhu), ni watite: “Jwalakweju jwamasoka.” Ni jwakalipilidwe (ni kogoyesyedwa)
54|10|Basi jwaawendile Ambujegwe (Allah juchitiji): “Chisimu une ngomboleedwe, basi njokolaani.”
54|11|Basi ni twawugwile milango ja kwinani ni mesi gakusuka kwanneso
54|12|Ni twaliganjile litaka ni achitutumule, ni gasimene mesi (gakuuma kwinani ni gakopoka pasi) pa chindu chachaliji chepanjepanje (chigumula chakwajonanjila wandu wa Nuhu)
54|13|Ni twan’jigele (Nuhujo) pa chombo chamatabwa chachakomedwe ni misomali (jaitela)
54|14|Chaliji nkwenda (mwakuloleledwa) ni meso Getu, kuwa malipilo kwa ajula juwaliji ali akaniliidwe (Nuhu)
54|15|Soni chisimu twachilesile (chombocho) kuwa chilosyo, ana pana waachikumbuchila (ni kuliwunda nacho)
54|16|Ana ilagasyo Yangu yaliji uli kwisa soni itetelo Yangu
54|17|Soni chisimu chene tujijepepesye Qur’an kuti jiwe chikumbusyo, ana pana waajikumbuchila (nikuliwunda najo)
54|18|Achina Adi (nombe) waakaaniile. Ana ilagasyo Yangu yaliji uli kwisa soni itetelo Yangu
54|19|Chisimu Uwwe twatumichisye mbungo jakusisima nnope mu lisiku lyachitapani chakwendelechela
54|20|Jaliji nkwachuwa wandu (kuja nao mwinani, kaneka nikwagwichisya pasi mwakwapitikusya) nti chisawu wanganyao mapata ga itela ya tende yechuwidwe
54|21|Ana ilagasyo Yangu yaliji uli kwisa soni itetelo Yangu
54|22|Soni chisimu chene tujijepepesye Qur’an kuti jiwe chikumbusyo, ana pana waajikumbuchila (nikuliwunda najo)
54|23|Achina Samuda waakaaniile akutetela
54|24|Ni watite: “Ana mundu jwakuumila mwetuwe jumpepe ni tunkuyeje? Chisimu uwwe pa jele ndemajo chituwe mu kupotela ni masoka.”
54|25|“Ana chikumbusyo chipelecheedwe kukwakwe (Swaleh jikape) sikati jetu? (Ngwamba), nambo jwalakwe ni jwaunami kusyene, (soni) jwakulikulungusya.”
54|26|Tachimanyilila malawi kuti ana nduni jwali jwaunami kusyene, (soni) jwakulikulungusya
54|27|(Twansalile Swaleh kuti): “Chisimu Uwwe tukutumisya ngamiya jekongwe kuwa mayeso kukwao, basi mwajembechelani ni mpilile.”
54|28|“Ni mwatagulile yanti mesi gagawiidwe sikati jao (ni ngamiya, lisiku amweje wandu, lisiku line jimweje ngamiya), kumwa kulikose akuwichilileje (jwakukum’bandika).”
54|29|Nambo wam’bilasile n’jao (Qudar bin Salif juwaliji jwakusakalilwa nnope) ni jwajigele (upanga) ni jwajiuleje (ngamiya jila)
54|30|Ana ilagasyo Yangu yaliji uli kwisa soni itetelo Yangu
54|31|Chisimu Uwwe twatumichisye wanganyao n’gumilo umpepe, basi niwaliji nti chisawu mbelenje sya nkutawa lichinga (ni gumuka nikupondedwapondedwa)
54|32|Soni chisimu chene tujijepepesye Qur’an kuti jiwe chikumbusyo, ana pana waajikumbuchila (nikuliwunda najo)
54|33|Wandu wa Lutwi waakaaniile akutetela
54|34|Chisimu Uwwe twatumichisye chimbunga cha sakalawe (syasyajonasile wosope wene), ikaweje waliwasa lya Lutwi, twajokwele kumasikusiku
54|35|Kuwa ukoto wakuuma Kukwetu, iyyoyopeyo niyatukutiji pakun’dipila jwaatogolele
54|36|Soni chisimu jwalakwe (Lutwi) jwaatetele wanganyao ilagasyo Yetu, nambo waikaichile itetelo
54|37|Soni chisimu wannyenjelele (Lutwi kuti wape) achalendo wakwe (atende nao matanyula), basi ni twatatalesye meso gao, (ni twasalile kuti): “Pasyani ilagasyo Yangu ni itetelo Yangu.”
54|38|Ni yaalaawiile wanganyao kundawi ilagasyo yakutamilichika
54|39|(Twasalile kuti): “Pasyani ilagasyo Yangu ni itetelo Yangu.”
54|40|Soni chisimu chene tujijepepesye Qur’an kuti jiwe chikumbusyo, ana pana waajikumbuchila (nikuliwunda najo)
54|41|Soni chisimu chene wandu wa Firiauna yaichilile itetelo
54|42|Waakaaniile ilosyo Yetu yosopeyene (nsano nancheche), basi nitwaakwembekeenye kakwembekanye ka Jwamachili gakupunda, Jwakombola (chilichose)
54|43|Ana makafili genu (jenumanja Makuraishi) ni gagali gambone kwapunda wanganyao (wawajonanjidwe kala, mwanti jenumanja ni ngan’jonanjidwa), kapena nkwete chilanga chantunjelele (chachilembedwe) mu itabu (chanti ngasin’jonanjidwa)
54|44|Kapena akutiji: “Uwwe tuli likuga lyejinji mwanti mpaka tukombole kulichenjela (pangali jwampaka atukombole)
54|45|Lichikomboledwa likuga (lyaolyo), ni tachilosya migongo (kutila. Yatendekwe yalakweyi pangondo ja Badr)
54|46|Nambo Kiyama ni chilanga chao (chakwapela ilagasyo), soni Kiyama ni jamakungu gamakulungwa soni jakuwawa nnope
54|47|Chisimu akulewa ali nkupotela ni m’masoka
54|48|(Mwakumbusyani) lisiku lyatachiwutidwaga ku Moto chamakuku, (achisalilidwaga kuti): “Pasyani kakwaye ka Moto.”
54|49|Chisimu Uwwe chindu chilichose tuchigumbile kwa mpango (wakwe wawapanjidwe kalape)
54|50|Ni nganiuwa ulamusi Wetu ikaweje mwanakamo mpela kupila kwa liso
54|51|Soni chisimu chene twajonasile wakulandana namwe (m’makafili gakalakala), ana pana jwampaka akumbuchile (ni kuliwunda)
54|52|Soni chilichose chawapanginyisye chili mu itabu (yakulembedwamo masengo gao)
54|53|Soni chilichose chamwana ni chekulungwa chileembeedwe
54|54|Chisimu wawoga (wakun’jogopa Allah) tachiwa m’Matimbe ni sulo (sya ku Mbepo)
54|55|Pakutama pambone kusyesyene, kwa Nchimwene (Allah) Jwakombola (chilichose)
55|1|(Allah) Jwaukoto wejinji
55|2|Jujiganyisye Qur’an
55|3|Jwagumbile mundu
55|4|Wan’jiganyisye kuwecheta
55|5|Lyuwa ni mwesi (ikwenda) kwa chiwalanjilo (chakwe)
55|6|Itela yakutambala ni itela yakwimilichika ikunsujudilaga (Allah)
55|7|Soni liwunde walinyakwile, ni wawisile chilungamiko
55|8|Kuti mkapungusyaga pa kupima
55|9|Ni n’jimicheje chipiimo mwachilungamiko, soni nkapungusyaga yakupimidwa
55|10|Soni litaka waliwisile (mwakulitaandika) ligongo lya iwumbe
55|11|Mwalakwemo mwana isogosi, ni mitende jajikwete itungatunga
55|12|Ni songolo syasikwete masapi, ni masamba gakunuunjiila
55|13|Ana nichapi mu chindimba cha M’mbuje gwenu (wanawawili mmwe wandu ni majini) chankuchikaana (kuti nganichiwa Chakwe)
55|14|Jwagumbile mundu (Adam) kuumila mwilongo lyakulilaga mpela liigeleesya
55|15|Sano majini ni wagagumbile kuumila m’malamba ga moto gangali lyosi
55|16|Ana nichapi mu chindimba cha M’mbuje gwenu (wanawawili mmwe wandu ni majini) chankuchikaana (kuti nganichiwa Chakwe)
55|17|(Allah ni) M’mbuje jwa kungopoko kuwili (kwa lyuwa chawu ni chuku), soni ni M’mbuje jwa kungapililo kuwili (kwa lyuwa chawu ni chuku)
55|18|Ana nichapi mu chindimba cha M’mbuje gwenu (wanawawili mmwe wandu ni majini) chankuchikaana (kuti nganichiwa Chakwe)
55|19|Awisile mbwani siwili syasikusimana (jamesi gakunong’a ni jamesi gachijete)
55|20|Sikati jakwe jana uwigo, mwanti syangajinjililana
55|21|Ana nichapi mu chindimba cha M’mbuje gwenu (wanawawili mmwe wandu ni majini) chankuchikaana (kuti nganichiwa Chakwe)
55|22|Sikasakopokaga mu (mbwani) sinasiwilisyo ngalekale syekulungwa-kulungwa ni ngalekale syamwana-mwana
55|23|Ana nichapi mu chindimba cha M’mbuje gwenu (wanawawili mmwe wandu ni majini) chankuchikaana (kuti nganichiwa Chakwe)
55|24|Ni jukwete yombo yayinyakuliidwe (tanga syakwe) yaikwenda m’mbwani (yekulungwa-kulungwa) mpela matumbi
55|25|Ana nichapi mu chindimba cha M’mbuje gwenu (wanawawili mmwe wandu ni majini) chankuchikaana (kuti nganichiwa Chakwe)
55|26|Chilichose chachili palakwepo (petaka) chichijonasika
55|27|Ni jichisigala ngope ja Ambuje wenu (Allah) jajikwete uchimbichimbi ni ukoto
55|28|Ana nichapi mu chindimba cha M’mbuje gwenu (wanawawili mmwe wandu ni majini) chankuchikaana (kuti nganichiwa Chakwe)
55|29|Akasam’bendaga Jwalakwe wosope wali ku mawunde ni petaka, lisiku lililyose Jwalakwe juli pa masengo (mpela kwakwesya ni kwaatulusya wandu pa uchimbichimbi nambo soni kupeleka umi ni chiwa, ni ine)
55|30|Ana nichapi mu chindimba cha M’mbuje gwenu (wanawawili mmwe wandu ni majini) chankuchikaana (kuti nganichiwa Chakwe)
55|31|Sampano chitulipe lipesa Uwwe kwa jenumanja jampingo wawili (wandu ni majini lyakum’balanga itendo yenu pa Kiyama)
55|32|Ana nichapi mu chindimba cha M’mbuje gwenu (wanawawili mmwe wandu ni majini) chankuchikaana (kuti nganichiwa Chakwe)
55|33|E jenumanja makuga ga majini ni wandu! Naga tinkombole kupeleta upande wa kumawunde ni petaka (kuti mundiile ngampata), basi peletani. Nganim’ba mpeleete ikaweje ni machili (gakuuma Kukwangu)
55|34|Ana nichapi mu chindimba cha M’mbuje gwenu (wanawawili mmwe wandu ni majini) chankuchikaana (kuti nganichiwa Chakwe)
55|35|Chigatumisyidwe kukwenu malamba gamoto ni ntofu wenyelenyenduche, ni ngankombola kulupusyana
55|36|Ana nichapi mu chindimba cha M’mbuje gwenu (wanawawili mmwe wandu ni majini) chankuchikaana (kuti nganichiwa Chakwe)
55|37|Basi palichipapuka liwunde nikuchejela mpela lipende lyechejewu
55|38|Ana nichapi mu chindimba cha M’mbuje gwenu (wanawawili mmwe wandu ni majini) chankuchikaana (kuti nganichiwa Chakwe)
55|39|Basi lyele lisikulyo mundu namuno lijini ngasawusyidwa ya sambi syakwe
55|40|Ana nichapi mu chindimba cha M’mbuje gwenu (wanawawili mmwe wandu ni majini) chankuchikaana (kuti nganichiwa Chakwe)
55|41|Akulewa tachimanyika ni imanyilo yao, basi ni tachikwembekanyisyidwa ni wumbo sya pewuwo pakupwatikanya ni makawu (kaneka ni kuponyedwa ku Moto)
55|42|Ana nichapi mu chindimba cha M’mbuje gwenu (wanawawili mmwe wandu ni majini) chankuchikaana (kuti nganichiwa Chakwe)
55|43|(Ichiwechetedwa kwa akulewa mwa kwanyosya kuti): “Aji ni Jahannama ajila jawajikanilaga akulewa.”
55|44|“Taweje ali nkusyungula sikati ja jalakweji ni mesi gamoto gamasemule nnope.”
55|45|Ana nichapi mu chindimba cha M’mbuje gwenu (wanawawili mmwe wandu ni majini) chankuchikaana (kuti nganichiwa Chakwe)
55|46|Sano jwaakujogwepe kwimichidwa pameso pa Ambujegwe (Allah, ni kupanganyaga yalamulidwe, ni kuiwambalaga yakanyisyidwe), takapate matimbe gawili ga ku Mbepo
55|47|Ana nichapi mu chindimba cha M’mbuje gwenu (wanawawili mmwe wandu ni majini) chankuchikaana (kuti nganichiwa Chakwe)
55|48|(Matimbe) gagakwete nyambi syakutenjela mwakusalalila
55|49|Ana nichapi mu chindimba cha M’mbuje gwenu (wanawawili mmwe wandu ni majini) chankuchikaana (kuti nganichiwa Chakwe)
55|50|Nkatikati mwa (matimbe) ganagawiliga mwana achitutumule wawili waakujilimaga
55|51|Ana nichapi mu chindimba cha M’mbuje gwenu (wanawawili mmwe wandu ni majini) chankuchikaana (kuti nganichiwa Chakwe)
55|52|Mwalakwemo ntundu uliose wa isogosi uli patundu pawili
55|53|Ana nichapi mu chindimba cha M’mbuje gwenu (wanawawili mmwe wandu ni majini) chankuchikaana (kuti nganichiwa Chakwe)
55|54|Tachiwa ali ajegeme mu yakutandika (pa itengu yauchimbichimbi) nkati mwakwe mwekunje nguo ja silika jwakandapalila, ni isogosi ya m’matimbe ganagawili ili yakuwandichila nnope (yaati konyola chitamile)
55|55|Ana nichapi mu chindimba cha M’mbuje gwenu (wanawawili mmwe wandu ni majini) chankuchikaana (kuti nganichiwa Chakwe)
55|56|Mwalakwemo mwana (achiwammakwao) wakulola pejipi (wakwalola achalume waope wangatenda meso mwamwamwa kwa achalume wane), nganagoneje nao mundu jwalijose namuno lijini nkanawe wanganyao (achalume wao)
55|57|Ana nichapi mu chindimba cha M’mbuje gwenu (wanawawili mmwe wandu ni majini) chankuchikaana (kuti nganichiwa Chakwe)
55|58|(Kasalale kao achimmasyetowo) gamba kuwa nti chisawu ngalekale syakuswejelngo (mpela kwesya ni kutulusya a nnope ni ngalekale syakuchejelela)
55|59|Ana nichapi mu chindimba cha M’mbuje gwenu (wanawawili mmwe wandu ni majini) chankuchikaana (kuti nganichiwa Chakwe)
55|60|Ana pana malipilo ga umbone pangawaga kulipa umbone (soni)
55|61|Ana nichapi mu chindimba cha M’mbuje gwenu (wanawawili mmwe wandu ni majini) chankuchikaana (kuti nganichiwa Chakwe)
55|62|Konjechesa pa (matimbe) gawili gala, pana matimbe gane gawili soni
55|63|Ana nichapi mu chindimba cha M’mbuje gwenu (wanawawili mmwe wandu ni majini) chankuchikaana (kuti nganichiwa Chakwe)
55|64|Gakubiliwita nnope
55|65|Ana nichapi mu chindimba cha M’mbuje gwenu (wanawawili mmwe wandu ni majini) chankuchikaana (kuti nganichiwa Chakwe)
55|66|Nkatikati mwa matimbe ganagawiligo mwana achitutumule wawili wakoposya mesi mwamachili (kuumila pasi)
55|67|Ana nichapi mu chindimba cha M’mbuje gwenu (wanawawili mmwe wandu ni majini) chankuchikaana (kuti nganichiwa Chakwe)
55|68|Mwalakwemo mwana isogosi, kwisasoni mitende ni mikomamanga
55|69|Ana nichapi mu chindimba cha M’mbuje gwenu (wanawawili mmwe wandu ni majini) chankuchikaana (kuti nganichiwa Chakwe)
55|70|Mwalakwemo mwana achimmasyeto achambonembone, soni wakusalala
55|71|Ana nichapi mu chindimba cha M’mbuje gwenu (wanawawili mmwe wandu ni majini) chankuchikaana (kuti nganichiwa Chakwe)
55|72|Wameso gakulanguka, wachigosedwele mu yumba
55|73|Ana nichapi mu chindimba cha M’mbuje gwenu (wanawawili mmwe wandu ni majini) chankuchikaana (kuti nganichiwa Chakwe)
55|74|Nganagoneje nao mundu jwalijose namuno lijini nkanawe wanganyao (achalume wao)
55|75|Ana nichapi mu chindimba cha M’mbuje gwenu (wanawawili mmwe wandu ni majini) chankuchikaana (kuti nganichiwa Chakwe)
55|76|Tachiwa ali ajegeme m’misago jachisamba, ni (kutamila) makondolo (matelesi) gakusalala nnope
55|77|Ana nichapi mu chindimba cha M’mbuje gwenu (wanawawili mmwe wandu ni majini) chankuchikaana (kuti nganichiwa Chakwe)
55|78|Linyakwiche (pa uchimbichimbi ni upile) lina lya Ambuje wenu (Allah) Asyene uchimbichimbi ni ukoto
56|1|Patichitendekwa chakutendekwa (Kiyama)
56|2|Pangali jwakanila yakutendekwa kwakwe
56|3|(Chalakwe ni) chakwaatulusya (achimakafili pakwajinjisya ku Moto) ni kwakwesya (Asilamu pakwajinjisya ku Mbepo)
56|4|Ndema jalichitenganyika litaka kutenganyika kwamachili
56|5|Matumbi ni kusyajidwa-syajidwa
56|6|Ni kuwa luwundu lyakuwululusyidwa
56|7|Ni tinchiwa jenumanja (pa Kiyama) mikutula jitatu
56|8|Basi (pachiwa pana) wandu wa kunkono wan’dyo, ana wandu wa kunkono wan’dyo ni wapi (uchimbichimbi wao uchiwa uli)
56|9|Ni (pachiwa pana soni) wandu wa kunkono wanchiji, ana wandu wa kunkono wanchiji ni wapi (kusakala kwao kuchiwa uli)
56|10|Ni (pachiwa pana soni) wawalongolele (pakutenda yambone ku duniya) watachiwa wakulongolela (ku Mbepo)
56|11|Wanganyao ni watachiwa wakuwandichisyidwa (kwa Allah)
56|12|Tachiwa m’Matimbe Gachindimba (ku Mbepo)
56|13|Likuga lyejinji (lya akulongolela ku yambone) lichiwa lyakutyochela mu wandu wandanda
56|14|Sano (likuga) lyannono (lya akulongolela ku yambone) lichiwa lyakutyochela mu wandu wakumalichisya
56|15|Ali pa itengu yauchimbichimbi yeluche (ni golodi ni mitapo jine)
56|16|Tachiyijegamaga mwakulolegana
56|17|Tachasyungulaga (pa kwatumichila) achachanda wakutamilichika (pa uchanda)
56|18|Ni migao kwisa soni mabilika (ga yakumwa), ni ipanda ya ukana wakuumila mu tutumule jwakujilimaga
56|19|Ngasalwala nao ntwe namuno kutyoka lunda
56|20|Ni isogosi iliyose yatakaisaguleje
56|21|Ni nyama ja ijuni jatakajilaluchileje
56|22|Ni achimmasyeto wameso gakulanguka soni gekulungwa mwakusalalila
56|23|(Wakuswejela) nti chisawu ngalekale syesunjidwe
56|24|Kuwa malipilo pa yawaliji nkupanganya
56|25|Ngaaja kupikana mwalakwemo malowe gangali mate, namuno gakutendekasya kupata sambi
56|26|Ikaweje malowe ganti: Ntendele, ntendele
56|27|Sano (pachiwa pana) wandu wa kunkono wan’dyo, ana wandu wa kunkono wan’dyo ni wapi (uchimbichimbi wao uchiwa uli)
56|28|(Tachiwa) mu itela ya masaawu yetyosye miwa
56|29|Ni itela ya magombo yesogole magombo gakwe mwakusajikana chenene
56|30|Ni miwulili jakwendelechela
56|31|Ni mesi gakujilima ndawi ni katema
56|32|Ni isogosi yejinji
56|33|Yangakatichisya kasogole nambo soni yangasiwiilidwa
56|34|Ni yakutandika yenyakulidwe (pa itengu yauchimbichimbi)
56|35|Chisimu Uwwe chitukaaguumbe wanganyao (achakongwe wakuumila ku duniya) kagumbidwe kane (kakusalala nnope kulekangana ni muwawelele ku duniya)
56|36|Basi chitukatende kuwa waali
56|37|Wakulinonyelesya kwa achalume wao, wakulandana misingu
56|38|(Tachiwa) wa (achalume) wa kunkono wan’dyo
56|39|Likuga lyejinji (lya wa kunkono wan’dyo) lichityochela mu wandu wandanda
56|40|Nambo soni likuga lyejinji (lya wa kunkono wan’dyo) lichityochela mu wandu wakumalichisya
56|41|Ni (pachiwa pana) wandu wa kunkono wanchiji, ana wandu wa kunkono wanchiji ni wapi (kusakala kwao kuchiwa uli)
56|42|(Tachiwa) mu chimbunga chamoto, ni mesi gamasemule nnope
56|43|Ni m’bulili wa lyosi lyepiliwu nnope
56|44|Wangapeleka kusisimila namuno kutulalila
56|45|Chisimu wanganyao nkaniyiwe yalakweyi (ku duniya) waliji nkutama umi wakusangalala (ni yakanyisyidwa)
56|46|Ni waliji nkwendelechela (kutenda) sambi syekulungwa
56|47|Ni waliji nkuwecheta kuti: “Ana patuchiwapo ni kusyuka litaka ni maupa, nambo yakuona uwwe tuchiukulidwa (m’malembe)?”
56|48|“Ni achatati wetu wakwe wandanda?”
56|49|Jilani (mmwe Muhammadi ﷺ): “Chisimu wandanda ni wambesi wakwe.”
56|50|“Tachisonganganyisyidwa wa kunsongangano wetomechedwe wa lisiku lyakumanyika.”
56|51|“Kaneka chisimu wanganyammwe, E jenumanja walupuso, (soni) wakanila!”
56|52|“Tinkalye kwene chitela cha Zakkum.”
56|53|“Ni tinkachigumbasyeje ndumbo (syenu).”
56|54|“Ni tinkachimweleje mesi gamasemule nnope.”
56|55|“Ni tinkamweje mwasikumwelaga ngamiya syanjota nnope.”
56|56|Aji ni mbiiko jao Lisiku Lyamalipilo
56|57|Uwwe twan’gumbile jenumanja, nambi ligongo chichi ngankukulupilila (ya kwimuka m’malembe panyuma pakuwa)
56|58|Ana nkuliona uli lindondwa lya ulume lyankudondechesyaga (m’chiwelechelo)
56|59|Ana jenumanja niwankuligumbaga (kuti liwe mundu), kapena Uwwe niwatukuligumbaga
56|60|Uwwe tupimiile chilikati chenu chiwa (kuti jwalijose mwa jenumanja tachiwa), ni nganituwa Uwwe wakulepela
56|61|Kuti chitun’galawusye kagumbidwe kenu (lisiku lya Kiyama), nikun’gumba mu kawe kangankukamanyilila
56|62|Soni chisimu chene pamasile pankumanyi gumba kwandanda (kuti Allah ni juwagumbile), nambi uli ngankukumbuchila (yanti Jwalakwe mpaka jukombole gumba kwawili)
56|63|Ana nkujiona uli mbeju jankupandaga
56|64|Ana jenumanja niwankujimesyaga, kapena Uwwe niwatukumesyaga
56|65|Tungasache tungajitesile kuwa jakuteketuka, ni nkaliji wakusimonga (chachintendesye kuti jiteketuche)
56|66|(Ni nkatiji): “Chisimu uwwe tugambile kwasa chipanje chetu.”
56|67|“Nambo uwwe tujimidwe.”
56|68|Ana nkugaona uli mesi gankumwaga
56|69|Ana jenumanja ni wan’gatulwisye kuumila kumawunde gawula, kapena Uwwe ni Akutulsya
56|70|Tungasache tungagatesile kuwa gachijete nnope, nambi ligongo chichi ngankutogolela
56|71|Ana nkuuwona uli moto wankukolesyaga
56|72|Ana jenumanja ni wamwagumbile itela yakwe, kapena Uwwe ni Akugumba
56|73|Uwwe tuwutesile walakwe (motowo) kuwa chikumbusyo (cha Moto wa ku Akhera), ni wakwakamuchisya wa paulendo
56|74|Basi liswejesyani lina lya Ambuje wenu Wakulungwa nnope (Allah)
56|75|Ngumulumbila mwagwila ndondwa (mwakutiwilila mwakwe kwinani)
56|76|Soni chisimu chalakwechi ni chilumbilo chekulungwa nnope ingawe mwamanyililaga
56|77|Chisimu jalakweji ni Qur’an jakuchimbichika
56|78|Jili m’Chitabu chesunjidwe chenene (Al-Lauh Al- Mahfuz)
56|79|Ngakuchikwayaga ikaweje waswejesyedwe
56|80|Chakutulusyidwa kuumila kwa M’mbuje jwa iwumbe yosope
56|81|Ana aji abaliji (Qur’an) jenumanja (achimakafili) nkujikaanila
56|82|Sano kanila kwenu (lisiki lyampele Allah) nikwankukutenda kuwa kutogolela kwenu
56|83|Nambi uli ntima uli uyiche pekolongo (ndema jakuwa jumo jwenu ngankuuwuchisyaga m’chilu mwakwe)
56|84|Kutendaga jenumanja jele ndemajo nkasawaga n’di nkulola
56|85|Soni Uwwe (Achimalaika wakutyosya ntima) tukuwaga dusi kwa jwalakwe kumpunda jenumanja, nambo ngankutuonaga
56|86|Nambi uli naga nganim’ba wanti nikuja kulipidwa (itendo yenu, soni ngasin’jimuka m’malembe)
56|87|(Uli) ngankuuwuchisyaga (ntimao m’chilu mwakwe kuti akawa mundujo), naga jenumanja nkuwecheta yakuona (kuti kwangali kwimuka m’malembe, ngati nichiwa chakwe chikapagwa)
56|88|Sano naga juli (nkuwajo) mwa akuwandichisyidwa (kwa Allah)
56|89|Basi jukasapata ntendele ni lisiki lyakununjila, kwisa soni Litimbe Lyachindimba lya ku Mbepo
56|90|Sano naga juli (nkuwajo) mwa wandu wakunkono wan’dyo
56|91|Basi (jukasasalilidwaga kuti): “Ntendele uli kukwenu, (ligongo lyakuwa kwenu) mu wandu wakunkono wan’dyo.”
56|92|Nambo naga juli (nkuwajo) mwa akukanila, wakupotela
56|93|Mbiiko jakwe jikasawa mesi gamasemule nnope
56|94|Ni kupya m’Moto Waukali
56|95|Chisimu ayi (yatunsimbile mmwe Muhammadi ﷺ) ni yakuona yakusimichika
56|96|Basi liswejesyani lina lya Ambuje wenu Wakulungwa nnope (Allah)
57|1|Iwele ili nkunswejesya Allah Yosope yaili kumawunde ni petaka, soni Jwalakwe ni Jwamachili gakupunda, Jwalunda lwakusokoka
57|2|Uwele Wakwe uchimwene wa kumawunde ni petaka, jukupelekaga umi ni chiwa, soni Jwalakwe pa chindu chilichose juwele Jwakombola
57|3|Jwalakwe ni Jwandanda (pangali chilichose paujo Pakwe), soni Jwambesi (pangali chilichose panyuma Pakwe), soni Jwapenani kusyene (pangali chilichose pachanya Pakwe), soni Jwakuwandika nnope (ni umanyilisyi Wakwe, pangali chakuwandika nnope kupunda Jwalakwe), soni Jwalakwe chindu chilichose juwele Jwaachimanya chenene
57|4|Jwalakwe ni Ajula juwagumbile mawunde ni mataka m’mowa nsano nalimo, kaneka ni jwatenjele pa Arishi (Chindanda Chaulungu). Jukuimanyilila yaikwinjila mwitaka, ni yaikopoka mwalakwemo, ni yaikutuluka kuumila kwinani, ni yaikwela kwalakweko, soni Jwalakwe juli pampepe ni jenumanja (ni umanyilisyi Wakwe) palipose pan’di, soni Allah ichindu yankutenda juwele Jwakuilolechesya
57|5|Uwele Wakwe uchimwene wa kumawunde ni petaka, soni kwa Allah ni kwakuuchisyidwa ichindu yosope
57|6|Akasachijinjisyaga chilo m’muusi (ni kuleupa muusi kwipipa chilo mpela ndawi jachitukuta), ni akwinjisyaga soni muusi m’chilo (ni kuleupa chilo kwipipa muusi mpela ndawi jakusisima), soni Jwalakwe ni Nkumanyilila chenene yaili m’mitima
57|7|Munkulupililani Allah ni Ntenga Jwakwe ﷺ, ni ntoleje mu ayila (ipanje) yantesile jenumanja kuwa wakuipochelangana (wane kuumila kwa wane), basi awala waakulupilile mwa jenumanja, ni kutola (ipanje yao), akwete kupata malipilo gamakulungwa
57|8|Chipali chichi kukwenu chikuntendekasya kuti nkankulupilila Allah, kutendaga Ntenga (Muhammadi ﷺ) akum’bilanga kuti munkulupilile M’mbuje gwenu, soni (Allah) pamasile paajigele chilanga chenu? Nam’baga jenumanja wanti nikulupilila (basi kulupililani)
57|9|Jwalakwe ni Ajula jwaakuntuluchisya kapolo Jwakwe (Muhammadi ﷺ) ma Aya gakusalichisya, kuti ankoposye m’chipi (chaukafili) ni kun’jinjisya mu lilanguka (lya Usilamu), soni chisimu Allah kukwenu ni Mpole kusyene, Jwachanasa channope
57|10|Soni chipali chichi kukwenu chikuntendekasya kuti nkatola petala lya Allah, kutendaga Allah ni Nsyene yakulechedwa (yosope) ya kumawunde ni petaka? Nganawa alandene mwa jenumanja awala wawatosile nkanikuwe kuwugula (Maaka) ni kuputa ngondo, wanganyao niwaakwete uchimbichimbi wekulungwa nnope ngalandana ni awala watosile panyuma (pakuwugula Maaka) ni kuputa ngondo, nambo wosope weneo Allah waapele chilanga cha umbone, soni Allah abali syosope sya yankutenda awele Jwaasimanya chenene
57|11|Ana ni nduni jwatankongosye Allah ngongole jambone (pakupeleka chipanje chakwe petala lya Allah) kuti ajijonjechesye kwa jwalakwejo (ni yakonjechesya yejinji, pakun’jonjechesya chipanje chakwe pa duniya pano)? Ni jukwete kupata soni jwalakwejo malipilo gakuchimbichika (ku Akhera)
57|12|Lisiku litinchaona wakulupilila wachilume ni wakulupilila wachikongwe lilanguka lyao linankwenda paujo pao ni kunkono wao wan’dyo, (achisalilidwaga yanti): “Kusengwa kwenu lelo! (Nikugajinjila) Matimbe ga ku Mbepo, gasikujilima chapasi pakwe sulo! Tim’be wandamo mwalakwemo! Kwalakweko ni kupunda kwekulungwa nnope!”
57|13|Lisiku lyatachiwecheta achinakunaku wachilume ni achinakunaku wachikongwe kwasalila awala wawakulupilile: “Tulindani kuti tupale nao lilanguka lyenulyo.” Kuchiwechetedwa (kukwao mwachipongwe): “Ujilaani munyuma mwenu, ni nkasosesose lilanguka.” Basi ni uchiwichidwa sikati jao uwigo wana nnango, nkati mwakwe (upande wa wakulupilila) muchiwa mwana chanasa, nambo kusa kwakwe cha upande wakwe (wa achinakunaku) kuchiwa kwana ipotesi
57|14|(Achinakunaku) tachawilanga wanganyao (wakulupilila), (achitiji): “Ana nganituwaga imo ni jenumanja (ku duniya pakutenda ibada)?” (Wakulupilila) takajile: “Elo (mwawaga nowe pachanyape), nambo jenumanja mwalijonasile mwachimisyene (ni unakunaku), ni mwajembechele (kuti yapate ipato Asilamu), ni mwakayichile (ya kwimuka m’malembe), ni yannyenjile isako yenu yaunami mpaka chayiiche chilamusi cha Allah (chiwa), ni wannyenjile jenumanja pa ya Allah nkunyenga (Ibulisu).”
57|15|“Basi lelo ngachipocheledwa chaaliwombolela kuumila kukwenu namuno kwa awala wawakufuulu, mauto genu ni ku Moto, gele ni malo genu gakum’bajila, kaje kusakala malo gakuwujila gakwe!”
57|16|Ana nganijikwane ndawi kwa awala waakulupilile janti mitima jao jitetewaleje pa kunkumbuchila Allah, ni (pakuipikana) ayila yakuona yaitulwiche (Qur’an). Soni ngasawa nti chisawu awala wawapedwile Chitabu kalakala (Ayuda ni Akilisito), basi jalewipe kukwao ndawi (jakulekangana ni achimitume wao), ni jajumwile mitima jao, soni wajinji mwa wanganyao wakunyosya
57|17|Manyililani yanti Allah akulisyusyaga litaka panyuma pakuwa kwakwe, chisimu chene tunsalichisye jenumanja ilosyo (ya ukombosi Wetu) kuti nkole lunda
57|18|Chisimu akutola sadaka wachilume ni akutola sadaka wachikongwe, ni kunkongosyaga Allah ngongole jambone (pakupeleka chipanje chao petala lya Allah), tiyijonjechesyedwe kukwao (ipanje yao pa duniya pano), ni akwete kupata soni wanganyao malipilo gakuchimbichika (ku Akhera)
57|19|Sano awala wankulupilile Allah ni Achimitenga Wakwe, wanganyao kwa M’mbuje gwao ni (waakuwalanjidwa kuti) wakulungamika kusyene (pachikulupi) soni wakuwila pa ngondo (jakumenyana ni makafili), akwete kupata wanganyao malipilo gao ni lilanguka lyao. Nambo awala waakufuulu ni kanila ma Aya Getu wanganyao niwandu wa ku Moto Waukali
57|20|Manyililani yanti umi wa duniya uwele wamasanje ni wangali mate, nambo soni chipeto, ni kupoochesyaana sikati jenu, ni kutupiya kusonganganya chipanje ni wanache. Ili chisawu wula jaukunsengwasyaga nnamalima mmela wakwe, kaneka ni kumula ni nkuuwonaga uli wam’bilichila, kaneka ni ukasawaga wakuteketuka (wangali chilichose). Sano ku Akhera tikukawe kwana ilagasyo yaukali nnope (kwa achimakafili), nambo soni chikululuko chakuumila kwa Allah ni chinonyelo (kwa wakulupilila). Ni nganiuwa umi wa duniya ikaweje chisengwasyo chakunyenga
57|21|Kangamalani wa ku chikululuko chakuumila kwa M’mbuje gwenu (Allah), ni Mbepo kusapanguka kwakwe kuli mpela kusapanguka kwa kwinani ni pasi, jiwichidwe tayali kwa awala wankulupilile Allah ni Achimetenga Wakwe. Walakweo ni ukoto wa Allah waakumpaga jwansachile, soni Allah ni Nsyene ukoto wekulungwa nnope
57|22|Nganichipatikaneje chipato petaka, namuno mu mwachimisyene, ikaweje (chalembedwe) m’Chitabu (cha Al-Lauh Al-Mahfuz) nkanituchiguumbe, chisimu yalakweyo kwa Allah iwele yakwepepala kusyene
57|23|Kuti nkadandaula pa yaimpiite, nambo soni nkatwanga pa yampeele, soni Allah wangannonyela jwakulikwesya jwalijose jwakuliiti
57|24|Awala waakutenda ubayili, ni kwachisyaga wandu kutenda ubayili. Sano jwatagalauche (kuleka yalamulidwe), basi (niyakwe), chisimu Allah ni Jwakupata kwejinji Jwakulapilidwa kusyesyene
57|25|Chisimu twaatumisye Achimitenga Wetu ni ilosyo yakuonechela, ni twatumisye pampepe ni wanganyao chitabu kwisa soni chilungamiko, kuti wandu ajime (pakutendelana ichindu yao) mwachilungamiko, ni tutulwisye chisyano, mwalakwemo mwana machili gamajinji (gakuputila ngondo), kwisa soni yakwakamuchisya wandu (yakulekangana-lekangana), soni kuti Allah ammanyukule mundu jwaakunkamuchisya Jwalakwe (paajikamuchisya dini Jakwe), ni (kwakamuchisya) Achimitenga Wakwe mwangali kum’bona (Allah jo). Chisimu Allah ni Jwakulimbangana nnope, Jwamachili gakupunda
57|26|Soni chisimu chene twantumisye Nuhu ni Ibrahima, ni twawisile mu wanache wao Utume ni Chitabu, basi wane mwa wanganyao waliji wakongoka, nambo wajinji mwa wanganyao waliji wakunyosya
57|27|Kaneko twakuyichisye mu sajo syao Achimitenga Wetu (wane), ni twakuyichisye soni ni Isa mwanache jwa Maryam, ni twampele Injil, ni twawisile m’mitima mwa awala wawankuyiye upole ni chanasa. Sano ungalombela wautandisye achimisyene, Uwwe nganitwalamulila yele. (Achimisyene ni wawaitandisye yalakweyo) pakusachilila chinonyelo cha Allah, ni nganaugosa (ungalombelao) kaugose kakwe kasyesyene. Basi ni twapele awala wawakulupilile (Allah ni Achimitenga Wakwe) mwa wanganyao malipilo gao, nambo wajinji mwa wanganyao ali wakunyosya
57|28|E jenumanja wankulupilile! Mun’jogopani Allah, ni munkulupilile Ntenga Jwakwe (Muhammadi ﷺ), tampe mitambala jiwili ja chanasa Chakwe, ni tam’bichile lilanguka lyatin’jendeje nalyo, soni tankululuchile, sano Allah ni Jwakululuka kusyene, Jwachanasa channope
57|29|Kuti wandu wawapedwile Chitabu (Ayuda ni Akilisito wangaakunkulupilila Muhammadi ﷺ) amanyilile yanti wanganyao nganakola ukombosi uliose pa ukoto wa Allah, ni kuti ukoto (wosope) uli m’makono mwa Allah akumpaga jwaakunsaka, soni Allah ni Nsyene ukoto wekulungwa nnope
58|1|Chisimu pamasile paapikene Allah lilowe lya ajula (jwammasyeto) jwaakusisyana namwe (malowe) pa ya wankwakwe (wantuumbiliile), ni jukulawila (magambo) kwa Allah, mwanti Allah akuwa ali nkupikana kuwechetana kwenu, chisimu Allah ni Jwakupikanichisya Jwakulolechesya
58|2|Wandu waakuwa mu jenumanja ali nkwalandanya achimmasyeto wao ni migongo (ja achimama wao pa chiwako), ngawa nkuwa wanyao achimama wao (pa chiwako changawa nkutenda nao soni ulombela), nganawa achimama wao ni ikaweje awala wawaweleche, soni chisimu wanganyao akuwecheta malowe gakusakala soni gaunami, soni chisimu Allah ni Nkusiimaasya (ilemwa) Jwakululuka kusyene
58|3|Sano wandu waakuwa ali nkwalandanya achimmasyeto wao ni migongo (ja achimama wao pa chiwako changawa nkutenda nao soni ulombela), kaneko ni kuusyausya yawawecheteyo; basi agopole kapolo nkanaiche mwakwayana (ni achiwammakwaowo), jalakweji ni (misyungu ja Allah) jankuwundidwa najo, sano Allah abali syosope sya yankutenda awele Jwaasimanya chenene
58|4|Sano jwanganapata (kapolo) basi chatawe myesi jiwili jakuyana nkanaiche mwakwayana (ni wankwakwe), nambo jwanganawa apakombwele (kutawa) basi chiwape yakulya masikini makumi nsano nalimo . Yalakweyo (ilamulidwe) kuti munkulupilile Allah ni Ntenga Jwakwe ﷺ. Soni jalakweji ni mipingu ja Allah, ni akwete kupata achimakafili ilagasyo yakupoteka nnope
58|5|Chisimu awala waakunsiisya Allah ni Ntenga Jwakwe ﷺ, anyosyedwe mpela yawatite pakunyosyedwa wakala wao, soni pamasile patutulwisye ma Aya gakusalichisya, ni akwete kupata achimakafili ilagasyo yakwalusya
58|6|Lisiku lyatachasyusya Allah wanaose ni kwatagulila yawapanganyisye, Allah jwaisonganganyisye (ni kuisunga) nambo wanganyao wailiwalile, sano Allah pa chindu chilichose awele Mboni
58|7|Ana ngankuiona yanti Allah jukuimanya yaili kumawunde ni yaili petaka? Ngaukasatamidwaga ntemela wa wandu watatu ikaweje Jwalakwe jukasawa Jwancheche jwao, naatamuno wa wandu nsano ikaweje Jwalakwe jukasawa Jwansano najumo jwao, naatamuno wa wandu wakunandipila pele kapena wakutupila ikawejepe Jwalakwe jukasawa nao palipose pachawe (ni umanyilisi Wakwe wangasisika chilichose), kaneka ichindu yawapanginyisye tachatagulila lisiku lya Kiyama, chisimu Allah chindu chilichose awele Jwaachimanya chenene
58|8|Ana ngankwaona awala wanya wawakanyisyidwe kutama ntemela (wamalindi), kaneka ni akuwujauja kutenda yawakanyisyidweyo? Ni akusongonelanaga yasambi ni yaumagongo kwisa soni yakunnyosya Ntenga ﷺ. Soni pati am’bichililemo akasankomasyaga ni komasya (kwakuchindimbula) kwanganankomasyeje nako Allah, m’mitima mwao niakutiji: “Nambi uli Allah ngatupa ilagasyo pa yatukuwechetayi?” Jahannama jichakwana wanganyao, chachijijinjila. Kaje kusakala malo gakuujila gakwe
58|9|E jenumanja wankulupilile! Pati nchitamaga ntemela basi ngasinsongonelanaga yasambi ni yaumagongo kwisa soni yakunnyosya Ntenga ﷺ, nambo nsongonelaneje yaukoto ni woga (wakun'jogopa Allah), soni mun'jogopani Allah Ajula jwachinchisonganganyisyidwa Kukwakwe
58|10|Chisimu mitemela (jamalindi) jikuumilaga ku shetani kuti waadandaulikasye awala waakulupilile, nambo nganawa waapoteche nao chilichose ikaweje kwa lisosa lya Allah, sano wakulupilila ajegamileje kwa Allah pe basi
58|11|E jenumanja wankulupilile! Pati nsalilidwemo kuti pelekani lipesa panganya basi pelekani lipesalyo, Allah chansapangulile (ukoto Wakwe), soni pati iwechetedwe yanti: “Jimani (kuja kutenda masengo ga Dini),” basi jimani. Allah tiwanyakule pa uchimbichimbi awala waakulupilile mwa jenumanja kwisa soni awala waapedwile umanyilisi, sano Allah abali syosope sya yankutenda awele Jwaasimanya chenene
58|12|E jenumanja wankulupilile! Ndema jankusaka kuwecheta najo Ntenga ﷺ yantemela, basi longosyani (kutola) sadaka (jakwapa masikini) nkaniuwe ntemela wenuo, yalakweyo ni yaili yambone nnope kukwenu ni yakuswejelesya, nambo naga nganimpata (sadakajo ngalikandu), basi chisimu Allah ni Jwakululuka kusyene Jwachanasa channope
58|13|Ana n'jogwepe kulongosya (kutola) sadaka nkaniuwe ntemela wenu (wakuwechetana najo Ntenga ﷺ)? Sano naga nganim’biche mwakutenda, basi Allah an'jepepachisye, sano gambagani kwimika Swala mwakolosya ni kutolaga Zaka, soni mumpikanilani Allah ni Ntenga Jwakwe ﷺ, sano Allah ni Nkusimanya chenene abali syosope sya yankutenda
58|14|Ana ngankwaona awala (achinakunaku) watomene nao ulongo wandu wawatumbilile Allah? Wanganyao nganawa mwa jenumanja nambo soni nganawa mwa wanganyao, soni akulumbilaga yaunami aku achimanyililaga (kuti akulambusya)
58|15|Allah walinganyichisye wanganyao ilagasyo yaukali nnope, chisimu wanganyao iwele yakusakala nnope yaawele nkupanganya
58|16|Akutesile kulumbila kwao (kwaunami) kuwa chakusiwilila (itendo yao yangalumbana), basi ni wasiwilile (wandu) kwitala lya Allah; ni akwete kupata wanganyao ilagasyo yakwalusya
58|17|Ngasichija kwakamuchisya wanganyao chipanje chao atamose wanache wao chilichose mu (ipotesi) yakuumila kwa Allah, wanganyao niwandu wa ku Moto, wanyao kwalakweko takawe wandamo
58|18|Lisiku lyatachasyusya Allah wanaose, basi ni chachiwa nkulumbila Kukwakwe (Allah, mwaunami) yawatiji pakulumbila kukwenu, aku ali nkuganichisya yanti chapate chilichose (pakulumbila kwaoko), manyililani yanti wanganyao chisimu chene niwali waunami
58|19|Shetani jwaguwatiile wanganyao ni jwaliweesye kunkumbuchila Allah, wanganyao ni likuga lya shetani, manyililani yanti chisimu chene likuga lya shetani nilyalili lyakulepela
58|20|Chisimu awala waakunsiisya Allah ni Ntenga Jwakwe ﷺ wanganyao chachiwa mu wakunyosyeka nnope
58|21|Allah jwaalembile yanti: “Chisimu Une ni Achimitenga Wangu niwachituwe Wakupunda.” Chisimu Allah ni Jwakulimbangana nnope, Jwamachili gakupunda
58|22|Ngamwasimana wandu waakunkulupilila Allah ni Lisiku Lyambesi ali nkwanonyela wandu waakunsisya Allah ni Ntenga Jwakwe ﷺ, namuno akaliji achatati wao, kapena wanache wao, kapena achachimwene wao, kapena walukosyo lwao. Wanganyao (Allah) alembile m’mitima mwao chikulupi (mwakuchisimika kusyene), ni walimbangenye ni Nsimu (Jibulilu) wakuumila Kukwakwe, ni tachajinjisya ku Matimbe ga ku Mbepo gasikujilima cha pasi pakwe sulo, chakawe wandamo mwalakwemo. Allah tachanonyela (pakwapochela masengo gao gambone), nombe nao chachinonyelwa Najo (pamalipilo gataachaapa). Wanganyao ni likuga lya Allah, manyililani yanti chisimu chene likuga lya Allah ni lyalili lyakupunda
59|1|Iwele ili nkunswejesya Allah yosope yaili kumawunde ni yaili petaka, soni Jwalakwe ni Jwamachili gakupunda, Jwalunda lwakusokoka
59|2|Jwalakwe ni Ajula jwana kwakoposyaga wandu wawakanile mwa anchinsyene chitabu (Ayuda walukosyo lwa Nadhir) kutyochela m’majumba mwao mu kusonganganyisidwa kwandanda (kwausami). Nganin'ganichisyaga kuti mpaka akopoche, nombe nao waganichisyaga yanti chisimu wanganyao gasiwilile makome gao kwa Allah, basi Allah ni jwaapele (ipotesi) kuumila upande wanganaganichisyaga, ni jwaponyisye woga m’mitima mwao, (mwanti) waliji nkugumula majumba gao ni makono gao kwisa soni makono ga wakulupilila. Basi chetelelani jenumanja wankwete meso (gakulolechesya mwaumanyilisi)
59|3|Soni ingawaaga kuti Allah jwaalembele (pandandape) yakusama, jukaapele ilagasyo pa duniya, nambo akwete kupata wanganyao ku Akhera ilagasyo ya Moto
59|4|Yalakweyo paligongo lyanti wanganyao watindene najo Allah ni Ntenga Jwakwe ﷺ, sano jwatatindane najo Allah, basi chisimu Allah ni Jwaukali pakupeleka ipotesi
59|5|Muitela ya tende ya mwaikatile (jenumanja Asilamu) kapena ya mwailesile ili chiimile m’mapata mwakwe, basi (yatendekwe) mu lisosa lya Allah ni kuti wajalusye wakunyosya
59|6|Soni ipanje yakupalagula yaapeleche Allah kwa Ntenga Jwakwe ﷺ kuumila kwa wanganyao, basi pa (kuipata) yalakweyo nganinnajila kuutusya hachi kapena ngamiya, nambo kuti Allah akwapaga machili Achimitenga Wakwe gakwakombolela waakwasaka, sano Allah pa chindu chilichose awele Jwakombola
59|7|Ipanje yakupalagula yaapeleche Allah kwa Ntenga Jwakwe ﷺ kuumila kwa achinsyene misi, basi iwele ya Allah ni Ntenga ﷺ ni waulongo (wa Ntenga ﷺ), kwisa soni wawina, masikini ni jwapaulendo; kuti ikawa yagamba kusyungula chilikati cha wakusichila mwa jenumanja. Sano champele Ntenga ﷺ basi chipochelani, nambo chankanyisye basi chilekani. Ni mun'jogopani Allah, chisimu Allah ni Jwaukali pakupeleka ipotesi
59|8|(Ipelechedweje) kuwakulaga waasamile, awala wakoposyedwe nsimangwao kwisa soni ipanje yao achisachililaga umbone wa kuumila kwa Allah kwisa soni chinonyelo, ni akuwa ali nkunkamuchisya Allah (paajikamuchisya Dini Jakwe), ni (akuwa soni nkunkamuchisya) Ntenga Jwakwe ﷺ, wanganyao niwali wakuonaonape
59|9|Sano awala wawatemi mu nsinda (wa Madina) ni kulupilila nkanaiche wanganyao akuwa ali nkwanonyela wandu waasaamiile kukwao, soni ngaakuchisimana m’mitima mwao chipaka chilichose mu ichindu yaapedwile (akusamao), soni akulongosyaga (isako ya achimijao pa chindu chilichose) kupunda isako yao, namuno angaliji ali nkuchisachilila (chinducho) kwanneso. Sano waakuwambasyidwa ku ubaili wa ntima wao basi wanganyao ni wali wakupunda
59|10|Sano awala waiche panyuma pao akasatiji: “Ambuje wetu! Tukululuchilani uwwe ni achimijetu awala wawatulongolele pa chikulupi, ni ngasim'biika m’mitima mwetu uchimwa wakwatendela awala waakulupilile, Ambuje wetu! Chisimu Mmwejo ni Mpole kusyene, Jwachanasa cha nnope.”
59|11|Ana nganimwaona awala akutenda unakunaku waakutiji pakwasalila achimijao awala wakanile mwa achinsyene chitabu (Ayuda): “Chisimu naga n'di nkoposyedwe jenumanja (m’Madina muno) tuchikopoka namwe kwene, soni ngasitun'jiitika jwalijose mpaka kalakala pa (yakunsausya) jenumanja, soni naga n'di mputidwe ngondo (ni Asilamu) tuchinkamuchisya kwene.” Nambo Allah akutendela umboni kuti chisimu wanganyao waunami
59|12|Mwanti naga ali akoposyedwe (Ayudao) nganawa akopweche nao imo (achinakunakuo), soni naga ali aputidwe ngondo nganawa wakamuchisye, soni mwanti ali atite wakamuchisye mpaka alosye kwene migongo (kutila), kaneka ni ngasakulupusyidwa
59|13|Chisimu wanganyammwe (Asilamu) niwan'di wakogopedwa nnope m’mitima mwao kupunda Allah, yalakweyo niligongo lyanti wanganyao niwandu wangali chachimanyi
59|14|Nganawa amputile ngondo (Ayudao atamose ali) wosope, ni ikaweje m’misi jegosedwe ni makome, kapena kusyeto kwa mapupa. Ngondo jao (ja utinda) chilikati chao jiwele jekulungwa nnope, mpaka mwaganichisye kuti ali imo kutendaga mitima jao jelekangane, yalakweyo niligongo lyanti wanganyao niwandu wangali lunda
59|15|(Kawe ka Ayuda walukosyo lwa Nadhir) kali chisawu awala (Ayuda walukosyo lwa Kainukai) wawalongolele wanganyao (kupata ilagasyo) pangakawapa, agapasisye makungu ga itendo yao, ni akwete soni kupata wanganyao ilagasyo yakupoteka nnope (ku Akhera)
59|16|Chilandanyo cha achinakunaku pakwanyenga Ayuda walukosyo lwa Nadhir ya kumpitikuchila Muhammadi (ﷺ chili chisawu shetani ndema jawansalile mundu kuti: “Munkanani (Allah).” Basi ndema ja wakanile, (shetani) jwatite: “Chisimu une ndalikangene namwe, unetu ngun'jogopa Allah M’mbuje jwa iwumbe yosope.”
59|17|Basi ni jaliji mbesi ja wanawawiliwa kuja kwinjila ku Moto ni kuwa wandamo mwalakwemo, sano galakwego ni malipilo ga wakulitenda lupuso
59|18|E jenumanja wankulupilile! Mun'jogopani Allah, soni mundu jwalijose ayilole yaalongwesye ya malawi (ku Akhera), ni mun'jogopani Allah, chisimu Allah ni Nkusimanya chenene abali syosope sya yankutenda
59|19|Ni ngasim'ba mpela awala wanya wan'diwalile Allah, nombe Najo ni waliweesye mitima jao. Wanganyao niwali wakunyosya
59|20|Ngawa nkulandana wandu wa ku Moto ni wandu wa ku Mbepo, wandu wa ku Mbepo ni wali wakupunda
59|21|Ingawe kuti twajitulwisye aji Qur’aniji pachanya petumbi, chisimu nkaliweni lili lyakutetewala ni ganjika ligongo lya kun'jogopa Allah, yalakweyo ni ilandanyo ya tukupeleka kwa wandu kuti achetelele
59|22|Jwalakwe ni Allah Ajula jwaali pangali nnungu jwine (jwakuwajilwa kun'galagatila) ikaweje Jwelepejo, Jwakumanyilila yakusisika ni yakuonechela, Jwalakwe ni Jwaukoto wejinji, Jwachanasa channope
59|23|Jwalakwe ni Allah Ajula jwali pangali nnungu jwine (jwakuwajilwa kun'galagatila) ikaweje Jwelepejo, Nchimwene, Jwakuswejela, Nsyene ntendele, Nkupeleka ntunjelele, Nkung'unulila ni goosa chilichose (mu itendo ya achikapolo Wakwe), Jwamachili gakupunda, Nkutetewasya iwumbe Yakwe, Jwakulikusya kusyene. Aswejele Allah ku yaakum'bwanganya nayo
59|24|Jwalakwe ni Allah, Nkugumba, Nkusipusya chilichose pandanda, Nkupaanga kaoneche ka chindu. Jukwete mena gambone nnope. Ikunswejesyaga Jwalakwe yosope yaili kumawunde ni petaka, soni Jwalakwe ni Jwamachili gakupunda, Jwalunda lwakusokoka
60|1|E jenumanja wankulupilile! Ngasimwatenda amagongo Wangu ni amagongo wenu kuwa isyowe ni kwatulilaga (abali syenu) mwachinonyelo, kutendaga pamasile paayikanile yakuona yaim’bichilile. Akunkoposya Ntenga ﷺ ni jenumanja wakwe (nsimangwenu) ligongo lyanti nkunkulupilila Allah M’mbuje gwenu. Nam'baga jenumanja nkopweche kuumenyana ngondo petala Lyangu ni kusachilila chinonyelo Changu (ngasimwatenda kuwa isyowe yenu), nkwatumichisya asili (syenu syangondo) mwachinonyelo kutendaga Une nguimanyilila yansisile ni yannosisye (palangulangu)! Sano jwataitende yele mwa jenumanja nikuti amasile mwapotele kuleka litala lyagoloka
60|2|Ali asimangene namwe (pangondo) akuwaga amagongo wenu, soni akasan'jongolelaga makono gao ni ndimi syao mwakusakala (pakumputa ni kuntukana), ni akasasachililaga n'di nkufuulu (pakuleka Usilamu)
60|3|Ngasawa ankamuchisye achalongo achin'jenu namuno wanache wenu lisiku lya Kiyama, (Allah) tachijilanya chilikati chenu, sano Allah ichindu yankutenda awele Jwakuilolechesya
60|4|Pamasile paluwele kukwenu lusyasyo lwambone pa Ibrahima ni awala wawaliji najo, ndema ja wasalile wandu wao kuti: “Chisimu uwwe tuwambalene namwe kwisa soni ayila yankuwa nkuigalagatila kunneka Allah, tunkanile wanganyammwe, soni uonechele chilikati chetuwe ni jenumanja utinda ni uwengani wa mpaka kalakala mpaka nkankulupilile Allah Jikape.” (Nombe jenumanja umati wa Muhammadi ﷺ syasyani yele yagakana makafiliyo,) ikaweje malowe (gajwawechete) Ibrahima kwasalila babagwe (wawaliji kafili kuti): “Chisimu chene chinjim'bendela chikululuko, nambo nganingola chilichose chanti ni kun'gosela nacho kwa Allah.” (Yagawendela chikululuko makafiliyo nkasyasya, nambo n'jileje): “Ambuje wetu! Kukwenu pe tujeegamiile, soni Kukwenu pe tugalauchiile pakutenda toba, soni Kukwenu pe ni kwakuujila.”
60|5|“Ambuje wetu! Ngasintuwika uwwe pa kulingwa ni achimakafili (pakwakombolasya kutuwatanganyichisya chikulupi), soni tukululuchilani Ambuje wetu! Chisimu Mmwe niwan'di Wamachili gakupunda, Walunda lwakusokoka.”
60|6|Chisimu pamasile paluwele kukwenu pa jamanjao (Ibrahima ni umati wakwe), lusyasyo lwambone kwa mundu jwaali nkuwichila ntima pa Allah ni lisiku lyambesi, nambo mundu jwatanyosye (yaalamwile Allah), basi chisimu Allah ni Jwakupata kwejinji, Jwakulapilidwa kusyesyene
60|7|Mwine Allah kuwa nkuwika usyowe chilikati chawanganyammwe ni wane mwa awala wamwatesile kuwa amagongo wenu (pa kwajongolela ku Usilamu), soni Allah ni Jwakombola kusyesyene, soni Allah ni Jwakululuka kusyene, Jwachanasa channope
60|8|Allah ngaakunkanya wanganyammwe kwaatendela yaukoto ni yagoloka awala wanganamputa ngondo pa Dini soni nganankoposya nsimangwenu, chisimu Allah akwanonyela wagolosya (ichindu)
60|9|Chisimu Allah akunkanya wanganyammwe kusyowekana nao awala wamputile ngondo pa Dini ni kunkoposya nsimangwenu, ni akamuchiisye pa yakoposyedwa kwenu, sano watasyowekane nao wanganyao, basi wanyao ni wali wakulitenda lupuso
60|10|E jenumanja wankulupilile! Pati am’bichiiliile wakulupilila wachikongwe wakusama basi mwalingani (kuti nchimanye chikulupi chao), Allah ni Jwaakumanyilila nnope ya chikulupi chao. Sano naga n'di mwamanyi kuti wakulupilila, basi ngasimwauchisya ku makafili, nganawa wanyao (achimmasyeto) wakundisyidwa kwa wanganyao, nombenao (achimakafili) nganawa (achikunganya) wakundisyidwa kwa wanyao, nambo mwauchisyani (achimakafilio) yawatosile (pakwalomba achimmasyetowo), ni chikuwe kwangali ulemwa kukwenu kwalomba (achimmasyetowo) pati mwapele mahari gao (namuno kuti walesile achalume wao wachikafili ku Maaka), soni ngasinkanganichila malombela ni achimmasyeto wachikafili (wawasigele ku Maaka), wilasyani ya mwatosile (pakwalomba achimmasyeto wachikafilio), nombe nao (achimakafili) awilasye yawatosile (pakwalomba achimmasyeto waaujitiche Usilamu). Wele ni ulamusi wa Allah, Jwalakwe akulamula chilikati chenu. Sano Allah ni Jwakumanyilila nnope, Jwalunda lwakusokoka
60|11|Sano naga jwalijose mwa achiwammakwenu ali antisile kuja kumakafili (ni m'bilasisye mahari genu nambo akanyisye), kaneka ni mpatile chipanje (cha makafilio chachawajilwe kwauchisya pa achiwammakwao wawatisile kapena chinchipatile petala lyangondo), basi mwapani awala waatisile achiwammakwao yakulandana ni yawatosile (pakulombela). Soni mun'jogopani Allah Ajula jwankuwa nkunkulupilila
60|12|E mmwe Ntume ﷺ! Pati am’bichiiliile wakulupilila wachikongwe kuutawana namwe chilanga chanti; ngawwanganyaga Allah ni chilichose, soni ngajiwaga, soni ngatendaga chigwagwa, soni ngaulagaga wanache wao, soni ngaikaga nao ukapanga-panga (unami) watausepeje chilikati chamakono gao ni ngongolo syao (kwakuli kwalambuchisya achiwammakwao wanache wangawandika), soni ngannyosyaga pa ichindu yambone (yatimwalamuleje), basi tawanani nao chilangacho, ni mwawendelani chikululuko kwa Allah, chisimu Allah ni Jwakululuka kusyene, Jwachanasa channope
60|13|E jenumanja wankulupilile! Ngasinsyowekana nao wandu wawatumbilile Allah, pamasile paakatile tama (jakupata malipilo gambone) ku Akhera (ligongo lya kusakasya nnope), yaatite pa kata tama (jakupata yambone iliyose) achimakafili waali m’malembe
61|1|Iwele ili nkunswejesya Allah yosope yaili kumawunde ni yaili petaka, soni Jwalakwe ni Jwamachili gakupunda, Jwalunda lwakusokoka
61|2|E jenumanja wankulupilile! Ligongo chichi nkuwechetaga yangankutendaga
61|3|Ikunchimaga kwekulungwa nnope Allah yakuti m'becheteje yangankutendaga
61|4|Chisimu Allah akwanonyela awala waakumenyanaga ngondo petala Lyakwe ali chilili pansela nti chisawu wanganyao lipupa lyekamulane chenene
61|5|Soni (kumbuchilani) katema kajwawechete Musa ku wandu wakwe kuti: “E wandu wangu! Ligongo chichi nkuusausya, kutendaga nkumanyilila kusyene yanti une ni Ntenga jwa Allah kukwenu?” Basi ndema jawapombotele (kuleka litala lya Allah), Allah wajipombotesye mitima jao, sano Allah ngakwajongolaga wandu wakunyosya
61|6|Soni (kumbuchilani) katema kajwawechete Isa mwanache jwa Maryam kuti: “E jenumanja wanache wa Israila! Chisimu une ni Ntenga jwa Allah kukwenu jungwitichisya yaili paujo pangu yakuumila mu Taurat, soni ni ngutagulila ya abali jakusengwasya ja Ntenga jwatachiika panyuma pangu lina lyakwe Ahmadu.” Nambo ndema jajwaichilile ni ilosyo yakuonechela papaswela, watite: “Awu ni usawi wakuonechela.”
61|7|Ana soni nduni jwali jwalupuso nnope kumpunda mundu jwansepele Allah unami kutendaga jwalakwe ali nkuwilanjidwa ku Usilamu? Sano Allah ngaakwajongolaga wandu wakulitenda lupuso
61|8|Akasasachililaga ali asimisye lilanguka lya Allah (Usilamu) ni ngamwa syao, sano Allah ni Jwakwanilisya lilanguka Lyakwe namuno achimakafili yachime
61|9|Jwalakwe ni Ajula jwaatumisye Ntenga Jwakwe (Muhammadi ﷺ) ni chongolo kwisa soni Dini jakuona kuti ajikwesye pachanya pa dini syosope, namuno wakuwanganya (Allah ni isanamu) yachime
61|10|E jenumanja wankulupilile! Ana nammanyisye malonda gampaka gan'jokole ku ilagasyo yakupoteka nnope
61|11|Munkulupilileje Allah ni Ntenga Jwakwe ﷺ, soni mputeje ngondo petala lya Allah ni chipanje chenu ni mwachimisyene wakwe, yalakweyo ni yaili yambone kukwenu naga n'di wakumanyilila
61|12|Tankululuchile sambi syenu ni kun'jinjisya ku Matimbe ga ku Mbepo gasikujilima cha pasi pakwe sulo, ni malo gambone nnope ku Matimbe Gandamo. Kwalakweko ni kupunda kwekulungwa nnope
61|13|Ni (ukoto) wine wachiwwunonyele (chachili) chikamuchisyo chakuumila kwa Allah kwisa soni kuugula (Maaka) kwakuli pakuwandika, ni mwatagulilani abali jakusengwasya wakulupilila
61|14|E jenumanja wankulupilile! Waagaani wakamuchisya (pakwenesya Dini ja) Allah, mpela yajwatite kuwecheta Isa mwanache jwa Maryam pakwawusya achinafunsi (wakwe kuti): “Ana akungamuchisya wangu niwani kwa Allah?” Achinafunsi (wakwe) watite: “Uwwe ni akukamuchisya (pakwenesya Dini ja) Allah.” Basi likuga line mu wanache wa Israila lyakulupilile, nambo likuga line lyakanile. Basi ni twaalimbangenye awala wawakulupilile pa amagongo wao ni wasyuchile kuwa wapachanya
62|1|Yosope yaili kumawunde ni yaili petaka ikunswejesyaga Allah, Nchimwene, Jwakuswejela, Jwamachili gakupunda, Jwalunda lwakusokoka
62|2|Jwalakwe ni Ajula jwaatumisye ku wangapakombola kulemba ni kuwalanga (Warabu) Ntenga ﷺ jwakuumila mu wanganyapeo jwaakuwa nkwasoomela ma Aya Gakwe, ni kwaswejesyaga, ni kwajiganyaga soni Chitabu ni lunda lwakusokoka, kutendaga kala waliji m’kusokonechela kwakuonechela
62|3|Ni (antumiisye soni ku) wane mwa wanganyao wanganasimangane nao. Sano Jwalakwe (Allah) ni Jwamachili gakupunda, Jwalunda lwakusokoka
62|4|Walakweo niumbone wa Allah waakumpaga jwaakunsaka, sano Allah ni Nsyene umbone wekulungwa
62|5|Chilandanyo cha awala (Ayuda) wana kupedwaga Taurat kaneka ni nganajitendela masengo, chili chisawu mbunda (bulu) jajikutwichila itabu yekulungwa-kulungwa (nambo ngali yakunkamuchisya). Kaje kusakala chilandanyo cha wandu awala waakaaniile ma Aya ga Allah, Sano Allah ngaakwajongolaga wandu wakulitenda lupuso
62|6|Jilani: “E jenumanja wan'di m'chiyuda! Nam'baga nkuliitwanjila yanti wanganyammwe ni asyowe wa Allah pangali wandu wane soni, basi chilajilani chiwa naga nkuwecheta yakuona.”
62|7|Nambo ngaachilajila ata panandi ligongo lya (yasambi) yagalongwesye makono gao, sano Allah ni jwaakwamanya chenene wakulitenda lupuso
62|8|Jilani: “Chisimu chiwa chankuchitilacho mwannami tichimpatepe, kaneka ni tinchiuchisyidwa kwa (Allah) Jwakumanyilila yakusisika ni yakuonechela, basi ni tachintagulila ichindu yamwaliji nkupanganya.”
62|9|E jenumanja wankulupilile! Pati ukomedwe nsana wa Swala (ja Ijuma) Lisiku Lyaijuma basi kangamalani kuja kunkumbuchila Allah, soni lekani malonda, yalakweyo ni yaili yambone kukwenu naga n'di wakumanyilila
62|10|Sano pati Swala (ja Ijuma) jimasile basi balalikanganani pa chilambo ni kupitaga nchisosa umbone wa Allah, soni munkumbuchileje Allah kwejinji kuti m'be wakupunda
62|11|Soni pati agaweni malonda kapena yang'anda-ng'anda akuigungumuchila yalakweyo ni kunneka mmwe n'di chiimile. Jilani: “Ichindu yaili kwa Allah ni yambone nnope kupunda yang'anda-ng'anda kwisa soni malonda, sano Allah ni Jwambone nnope mwa akupeleka lisiki.”
63|1|Pati am’bichiiliile achinakunaku akasatiji: “Tukutendela umboni yanti chisimu mmwe (Muhammadi ﷺ) Ntenga jwa Allah.” Sano Allah akumanyilila kuti chisimu mmwejo Ntenga Jwakwe, soni Allah akutendela umboni yanti chisimu achinakunaku waunami kusyene
63|2|Akutesile kulumbila kwao (kwaunami) kuwa chakusiwilila (itendo yao yangalumbana), basi ni waasiwilile (wandu) kwitala lya Allah; chisimu wanganyao iwele yakusakala nnope yaawele nkupanganya
63|3|Yalakweyo ligongo lyanti wanganyao waakulupilile kaneka ni kanila, basi ni jaugalidwe mitima jao mwanti nganawa amanyilile (chilichose chakwajokola)
63|4|Sano ndema jankwaonaga ikunsengwasyaga ilu yao, soni atite awechete nkasagatejelaga liwiwi malowe gao (ligongo lyakakolosye kao pakuwecheta, nambo malowe gao gali gangali mate), wanganyao agambile kuwa nti chisawu ipika yaijegamisyidwe (kwipupa, agambile kuwa ilu-ilupe yangali lunda), akuganichisyaga n'gumilo uliose (mpela wakuwilanjila ku ngondo) kuti ukwamba wanganyao (ligongo lya woga), wanganyao ni amagongo, mwakalamukani, pamasile pa walwesile Allah! Ana akugalausyidwa chinauli (kuleka yakuona ni kulupilila unami)
63|5|Soni pati iwechetedwe kukwao (yanti): “Ikanganani kuti am'bendele chikululuko Ntenga jwa Allah,” akasapombotasyaga mitwe jao, soni mpaka mwaone achisyululaga aku ali nkulikwesya
63|6|Yalumope kwa jamanjao, mwawendele chikululuko kapena nkawendela, Allah nganawa wakululuchile. Chisimu Allah jwangawa nkwajongola wandu wakunyosya
63|7|Jamanjao ni awala waakutiji (pa kwasalila Answari): “Ngasintola (chipanje chenu) kwapa awala (Akusama) wali kwa Ntenga jwa Allahﷺmpaka atimbuche.” Kutendaga Allah ni Nsyene imatiilo (yosope ya ipanje) ya kumawunde ni petaka, nambo kuti achinakunaku ngakupata kumanyilila kusyesyene
63|8|Akutiji: “Naga tuujile ku Madina, chisimu jwakuchimbichika nnope (achambaga Abdullah bin Ubayi bin Salulu nnongola jwa achinakunaku), chaakankoposye mwalakwemo jwakunyosyeka nnope (achambaga Muhammadi ﷺ).” Kutendaga Allah ni Nsyene uchimbichimbi, kwisa soni Ntenga Jwakwe ﷺ ni wakulupilila, nambo kuti achinakunaku ngakumanyilila
63|9|E jenumanja wankulupilile! Ikalluyaluya ipanje yenu ni wanache wenu kwakuleka kunkumbuchila Allah, sano wachaiche mwakutenda yele, basi wanganyao niwatawe wakwasika
63|10|Soni tolani mu ichindu yatumpele nkanichim’bichilile jumo jwenu chiwa, ni kwisa kuwecheta (mwakudandaula kuti): “Ambuje wangu! Uli nganjelewasya kandawi kannono kuti ndole sadaka ni mbe mu wandu wambone!”
63|11|Sano Allah nganawa auchelewasisye ntima uliose pati jiiche ndema jakwe (jakuwila), soni Allah ni Nkusimanya chenene abali syosope sya yankutenda
64|1|Yosope yaili kumawunde ni yaili petaka ikunswejesyaga Allah, uchimwene wosope wene ni Wakwe soni lumbili losope lwene ni Lwakwe, soni Jwalakwe pa chindu chilichose awele Jwakombola
64|2|Jwalakwe ni Ajula jwawan'gumbile wanganyammwe, basi wane mwa jenumanja makafili, wane mwa jenumanja soni wakulupilila, sano Allah ichindu yankutenda awele Jwakuilolechesya
64|3|Agumbile mawunde ni mataka mwakuonaonape, ni ampaanjiile kaoneche kenu, basi ni akakolosyisye kaoneche kenuko, soni Kukwakwe pe ni kwakuujila
64|4|Akumanyilila yaili ku mawunde ni petaka, ni akuimanyilila soni yankuisisa ni yankuijuwula, soni Allah ni Nkuimanya chenene yaili m’mitima
64|5|Ana nganijinyyika wanganyammwe abali jaawala wawakanile kalakala? Basi wapasyisye makungu ga itendo yao (ya ukafili pa duniya pepano), ni akwete kupata soni wanganyao ilagasyo yakupoteka nnope (ku Akhera)
64|6|Yalakweyo niligongo lyanti Achimitenga waliji nkwaichilila ni ilosyo yakuonechela, basi niwatiji (pakuwecheta mwachalu): “Ana wandu (mpela uwwewe) ni mpaka atujongole?” Basi wakanile ni kusyulula, nambo Allah nganawa pausauchi (wakulajila chikulupi chao), soni Allah ni Jwakupata kwejinji, Jwakulapilidwa kusyesyene
64|7|Wandu waakanile akulitwanjilaga yanti ngasaukulidwa (m’malembe). Jilani (mmwe Muhammadi ﷺ): “Elo! Ngwalumbila Ambuje wangu! Chisimu chene chinchiukulidwa, kaneka nikwisa kusalilidwa kwene yamwaliji nkutenda (ku duniya), soni yalakweyo kwa Allah iwele yakwepepala kusyene.”
64|8|Basi munkulupililani Allah ni Ntenga Jwakwe ﷺ kwisa soni Lilanguka lyatutulwisye (Qur’an). Sano Allah abali syosope sya yankutenda awele Jwaasimanya chenene
64|9|(Kumbuchilani) lyuwa lya tachinsonganganya pa Lisiku Lyansongano, lyele ni Lisiku lya kalamusyana (wandu wa ku Mbepo chakakalamusye wa ku Moto majumba gao gaakajile kwinjila akakulupilile). Sano jwachankulupilile Allah ni kutendaga yambone tansiimaachisye ilemwa yakwe, soni takan'jinjisye ku Matimbe ga ku Mbepo gasikujilima cha pasi pakwe sulo, chakawe wandamo mwalakwemo kwa yaka ni yaka. Kwele ni kupunda kwekulungwa nnope
64|10|Nambo wandu wakufuulu ni kanila ma Aya Getu wanganyao niwandu wa ku Moto, takawe wandamo mwalakwemo, kaje kusakala nnope malo gakuujila gakwe
64|11|Nganichipatikaneje chipato chilichose ikaweje mu lisosa lya Allah, sano jwachankulupilile Allah tan'jongolele ntima wakwe (ku chikulupi chanti: yaimpatileyo yaliji yelembedwe kala ni Allah kuti impate), sano Allah chindu chilichose awele Jwaachimanya chenene
64|12|Soni mumpikanilani Allah ni mumpikanile soni Ntenga ﷺ, nambo naga nkugalauka (kuleka yele), basi masengo ga Ntenga Jwetuﷺni kulungusya (utenga) mwakupikanika
64|13|Allah pangali nnungu jwine (jwakuwajilwa kun'galagatila) ikaweje Jwelepejo, soni basi kwa Allah pe ajegamile wakulupilila
64|14|E jenumanja wankulupilile! Chisimu wane mwa achiwammakwenu ni wanache wenu ali amagongo wenu (ligongo akunnuyaluyaga mpaka kuleka ya Dini), basi mwakalamukani, nambo naga nkwakululuchila, ni kuipwanyila (yayapite) ni kuisiimaasya (kwene m’mitima mwenu Allah tasengwe), basi chisimu Allah ni Jwakululuka kusyene, Jwachanasa channope
64|15|Chisimu ipanje yenu ni wanache wenu iwele mayeso (gakun'dinga chikulupi chenu), sano Allah Kukwakwe nikwagali malipilo gamakulungwa nnope
64|16|Basi mun'jogopani Allah mwachinkombolele, soni pikanilani (malamusi) ni nkunde (yankusalilidwa), soni tolani; chiiwe yambone kukwenu mwachimisyene. Sano waakuwambasyidwa ku ubaili wa ntima wao, basi wanganyao ni wali wakupunda
64|17|Naga nkunkongosya Allah ngongole jambone (pakutola ipanje yenu petala Lyakwe) tajijonjechesye kukwenu (malipilo gakwe) ni kunkululuchila (ilemwa yenu), sano Allah ni Jwakutogolela kusyene (pakulipila yejinji ku itendo yannono), Mpole nnope
64|18|Jwakumanyilila yakusisika ni yakuonechela, Jwamachili gakupunda, Jwalunda lwakusokoka
65|1|E mmwe Ntume ﷺ! Pati nchalekaga achakongwe (ulombela), basi mwalekani pa eda jao (jajili ndema jakwembecheya panyuma pakulechedwa ulombela, jajikutandila wakongwe ali aswejele ku wesi nikwalekaga nkanimwakwaye), soni walanjilani ya (masiku ga) eda. Ni mun'jogopeje Allah M'mbuje gwenu. Nkasimwakoposya m’majumba mwao, nombenao soni akasakopoka (achimisyenepe kwikanila ndema ja eda jili jimasile), ikaweje naga ali atesile chakusakala chakuonechela (mpela chigwagwa, apo chinkomboleche kwakoposya). Sano jele ni mipingu ja Allah, mwanti jwataguluche mipingu ja Allah nikuti pamasile paalitendele lupuso nsyene. Ngankumanyilila (chaawiichiile Allah jele mipinguji), mwine Allah kuwa nkuchipatikanisya chindu chine panyuma payele (yakulekanayo chakwilanya chilikati chenu, nikuujilana eda nkanijimale)
65|2|Basi pati jiwandichile ndema jao (jakumalila eda) mwaujilani mwaumbone, kapena lekanganani nao mwaumbone, soni soselani mboni siwili syakulungamika syakutyochela mwa jenumanja (Asilamu).Ni mpelecheje umboni chenene ligongo lya Allah. Yalakweyo akuundidwa nayo mundu jwaawele ali nkunkulupilila Allah ni Lisiku Lyambesi. Sano mundu jwatan'jogope Allah tam'bichile litala lyakopochela (mu ipato)
65|3|Soni tampe lisiki m’matala gangaakuganichisya, soni jwatajegamile kwa Allah, basi Jwalakwe tankwanile (kuwa nkunkamuchisya jwakwe), chisimu Allah ni Jwakwanilisya chisako Chakwe, Allah pamasile paawisile chipiimo cha chindu chilichose
65|4|Sano awala waakatile tama jakulwala wesi mwa achimmasyeto wenu naga nkukaichila (ya ndema jao ja eda), basi eda jao ni myesi jitatu, ni awala wanganatande kulwala wesi (eda jao iyyoyo soni). Sano awala waakwete yiilu ndema jao (ja kumalila eda) ni muchachiwelechela yiilu yaoyo. Sano mundu jwatan'jogope Allah tan'jepepachisye ichindu yakwe
65|5|Lyele ni lilamusi lya Allah lyaalitulwisye kukwenu, sano jwatan'jogope Allah tansiimaachisye yakusakala yakwe ni kunkuchisya malipilo gakwe
65|6|Mwatamikani (achimmasyeto wamwalesileo) mwankutama pemo, yankuti pakulipatila (namuno kuti mwalesile ulombela naga eda jao nkanijimale), soni nkasimwalagasya wanganyao kuti mwaawane (niaganisye yakutila achimisyene). Soni naawaga wana yiilu basi mwapani (yosope yakusosekwa pa umi) mpaka aweleche yiilu yaoyo. Sano naga ali an'jonjecheesye (wanache wenu), basi mwapani malipilo gao, soni tamani ntemela wakupikanganana (ya malipilogo) chilikati chenu mwaumbone. Nambo naga nkunonopesyana basi (mwanachejo) tiwajonjechesye (babao wakongwe) wane
65|7|Jwakupata atole mwakulandana ni kupata kwakwe, nambo jwaanaandiyisyiidwe lisiki lyakwe, basi atole (kachinandipamuno) mu yampele Allah, Allah jwangankanganika mundu (kutola) ikaweje yampeele, Allah taawiiche kwepepala panyuma pakunonopa
65|8|Ana soni walingwa-walingwa mwa achimisyene misi wawanyosyisye lilamusi lya Ambuje wao kwisa soni Achimitenga Wakwe! Basi ni twawalasile chiwalanjilo chaukali nnope, ni twapele ilagasyo yakunyalaya kusyene
65|9|Basi ni wapasisye makungu ga itendo yao, soni kupelelwa ni jaliji mbesi ja itendo yao
65|10|Allah waalinganyichisye wanganyao ilagasyo yaukali nnope, basi mun'jogopani Allah, E jenumanja wankwete lunda! Awala wankulupilile! Pamasile paatulwisye Allah kukwenu Chikumbusyo
65|11|Ntenga ﷺ jwaakunsoomela ma Aya ga Allah gakusalichisya, kuti wakoposye awala waakulupilile ni kutendaga yambone kutyochela m’chipi ni kwajinjisya mwilanguka. Sano jwatankulupilile Allah ni kutendaga yambone takan'jinjisye ku Matimbe ga ku Mbepo gasikujilima cha pasi pakwe sulo, chakawe wandamo mwalakwemo kwa yaka ni yaka, Allah pamasile pankolochesye jwalakwejo lisiki lyambone nnope
65|12|Allah ni Ajula jwaagumbile mawunde nsano nagawili, nombe nalyo litaka yalumope (mataka nsano nagawili). Malamusi gakuwa gali nkutuluka chilikati chakwe (cha mawunde ni mataka) kuti mmanyilile wanganyammwe yanti Allah pa chindu chilichose awele Jwakombola kusyene, ni yanti Allah amasile paachisyungwile chindu chilichose ni umanyilisi (waachimanya chenene)
66|1|E mmwe Ntume ﷺ! Ligongo chichi nkuchitenda kuwa haraam chindu chaachitesile Allah kuwa halaal kukwenu? Nkusachilila kwasengwasya achiwammakwenu (ni ligongo lyakwe ntesile yalakweyi)? Sano Allah ni Jwakululuka kusyene, Jwachanasa channope
66|2|Allah pamasile pam'biichiile wanganyammwe lilamusi lya kagopole ka kulumbila kwenu, soni Allah ni Akun'gosa wenu, soni Jwalakwe ni Jwakumanyilila nnope, Jwalunda lwakusokoka
66|3|Soni (kumbuchilani) katema kajwasunjisye ngani Ntume ﷺ kwa wamo mwa achiwammakwakwe (Hafswa رضي الله عنهم), basi ndema ja waajijuwile (asilijo kwa Aisha رضي الله عنهم), Allah ni kummanyisya (Ntume ﷺ) yalakweyo, (Ntume ﷺ) jwatagulile (Hafswa رضي الله عنهم) upande wine wanganijo nambo upande wine jwaulesile, basi ndema jajwatagulile yalakweyo (Hafswa رضي الله عنهم) watite: “Wani wantagulile yele?” (Ntume ﷺ) jwatite: “Andagulile (Allah) Jwakumanyilila nnope, Jwaasimanya abali syosope.”
66|4|Naga wanawawilimmwe (Hafswa ni Aisha رضي الله عنهم) ntende toba kwa Allah (pakuleka kunnagasya Ntume ﷺ ni wiwu basi tiiwe yambone kukwenu, soni tendani chitema) ligongo mitima jenu jipombotele panandi (kusaka kunkanila Ntume ﷺ yajukusaka), nambo naga nkamusyangane pa yakunnagasya Ntumejo r, basi Allah chisimu chene ni Nkunchengeta jwakwe, kwisa soni Jibulilu ni wali wambone mu (wandu) wakulupilila, ni Achimalaika konjechesya pele tankamuchisye
66|5|Naga (Ntume ﷺ) ali annesile jenumanja (ulombela), chisimu Ambujegwe mpaka ampe mmalo mwa jenumanja achiwammakwakwe wane wambone nnope kumpunda wanganyammwe, Asilamu (wakulipeleka kwa Allah), wakulupilila, wakunda malamusi mwakulinandiya, wakutenda toba, wakutenda ibada nnope, wakutawatawa (swaumu), mauli ni wali wakwe
66|6|E jenumanja wankulupilile! Lichingani mwachimisyene kwisa soni mawasa genu ku Moto wauli sasu syakwe wandu ni maganga, pa walakweo pana Achimalaika (wakuulolela) wakalalisya, wamachili, wangannyosya Allah pa yawalamwile, soni akasatenda (yosope) yaakulamulidwaga
66|7|E jenumanja achimakafili! Ngasin'diwalanga lelo, chisimu nkulipidwa pa yamwaliji nkupanganya
66|8|E jenumanja wankulupilile! Galauchilaani kwa Allah pakutenda toba jisyesyene, chisimu M'mbuje gwenu tansiimaachisye yakusakala yenu, ni kuja kun'jinjisya ku Matimbe ga ku Mbepo gasikujilima cha pasi pakwe sulo, Lisiku lyangan'jigasya Allah nchesela Ntume (Muhammadi ﷺ) ni wandu wawakulupilile najo imo. Lilanguka lyao lichiwaga nkwenda paujo pao ni kunkono wao wan'dyo, achiwechetaga (kuti): “Ambuje wetu! Tukwanilichisyani lilanguka lyetu, soni ntukululuchile. Chisimu Mmwejo pa chindu chilichose m'bele Wakombola.”
66|9|E mmwe Ntume ﷺ! Limbanani nao achimakafili ni achinakunaku, ni mwajumulile ntima, mauto gao ni ku Jahannama, kaje kusakala malo gakuujila gakwe
66|10|Allah apeleeche chilandanyo chawandu makafili pa wankwao Nuhu ni wankwao Lutwi, wanawawiliwa waliji pasi pa achikapolo wawili mwa achikapolo Wetu wambone, nambo waatesile chinyengo (achiwammakwaowo pakusisa ukafili mu ntima ni kamulana ni amagongo), basi (Achimitumeo) nganiwakamuchisya (achiwammakwaowo) chilichose mu (ipotesi) yakuumila kwa Allah, ni yawechetedwe (yanti): “Jinjilani ku Moto pamo ni akwinjila.”
66|11|Ni apeleeche soni Allah chilandanyo cha wandu wakulupilila pa wankwakwe Firiauna ndema jawatite: “Ambuje wangu! Mundawilani Kukwenu nyumba ku Mbepo, ni munjokole kwa Firiauna kwisa soni itendo yakwe, ni munjokole ku wandu walupuso.”
66|12|Ni Maryam mwanache jwa Imrani ajula juwaugosile utukani wakwe, ni twapepelele mwalakwemo (umi) kuumila kwa Nsimu Wetu (Jibulilu ni kupagwa Isa jwangali babagwe), ni jwajitichisye (Maryamujo) malowe ga M'mbujegwe ni itabu Yakwe, ni jwaliji soni mu wakunda malamusi mwakulinandiya
67|1|Anyakwiche (pa uchimbichimbi ni upile) Ajula (Allah) jwauli mu Nkono Mwakwe uchimwene, soni Jwalakwe pa chindu chilichose awele Jwakombola
67|2|Ajula jwaagumbile chiwa ni umi kuti an'dinje (yanti) ana wani mwa jenumanja wali wakolosya kusyene masengo. Soni Jwalakwe ni Jwamachili gakupunda, Jwakululuka kusyene
67|3|Ajula jwaagumbile mawunde nsano nagawili mwakusajikanya (line pachanya pa lijakwe, natamuno nnole kwinaniko) ngankuona kutindana kulikose mu kagumbe ka (Allah) Jwaukoto wejinji, basi wilisyani kulola, ana nkujiona midala jilijose
67|4|Soni wilisyani kulola kawilikose, chikum'bujile mwasyene kulolako (meso gali) nkuchenga soni galakwe gali pambesi pakupela (nambo so! Nganim'ba nchiweni chilema chilichose)
67|5|Soni chisimu chene pamasile patulisalalisye liwunde lya duniya ni nyali (ndondwa), ni tusitesile kuwa (mwakuumila yenje) yagasomela mashetani. Soni twalinganyichisye wangayao ilagasyo ya Moto Wakulapuka
67|6|Soni akwete kupata wandu wankanile M'mbuje gwao ilagasyo ya Jahannama, kaje kusakala nnope malo gakuujila gakwe
67|7|Ndema jatachiponyedwa mwalakwemo tachikupikana kulilima kwakwe soni aku uli nkutokota kusyene
67|8|Ukusigalaga panandi kuti ukatichekatiche ligongo lya ukali. Ndema jilijose jalikaponyedweje mwalakwemo likuga (lya achimakafili), chaakaawusyeje akuwusunga (Motowo wali Achimalaika kuti): “Ana nganam’bichilila nkutetela?”
67|9|Takajanjeje (kuti): “Elo, chisimu jwatuichilile nkutetela, nambo twakaaniile, ni twatite: ‘Allah nganatumisya chilichose, nganim'batu jenumanja ikaweje mu kupotela kwekulungwa.”
67|10|Soni takajileje: “Tungawe twapikanile (yawatusalilaga ila) kapena kuiganichisya mwalunda, nga nganituwa mu wandu wa ku Moto Wakulapuka.”
67|11|Basi takajitichisye ilewi yao (nambo kwitichisyako ngakuja kwakamuchisya), mwanti kutalichila nikwao wandu wa ku Moto Wakulapuka (kutyochela ku chanasa cha Allah)
67|12|Chisimu awala waakun’jogopa M’mbuje gwao akakum’bona, akwete kupata chikululuko ni malipilo gekulungwa
67|13|Soni (kanga) chin'gasise malowe genu (gakun'gaamba Muhammadi ﷺ) kapena chin'galochesye papaswela (yalumope), chisimu Jwalakwe (Allah) ni Nkumanyilila yayili m’mitima
67|14|Ana jukamanyilila Jwagumbile? Kutendaga Jwalakwe ni Jwakumanyilila yakunyilila nnope, Jwaasimanya abali syosope
67|15|Jwalakwe ni Ajula jwam'biichiile litaka kuwa lyakutumika (pa chilichose chankusaka, mpela kwendajenda, kulima ni kutawapo yakutawatawa), basi jendani mbali ni mbali syetakalyo soni lyagani mu lisiki Lyakwe (Allah), soni Kukwakwe pe ni kwakuujila (kwenu pa Kiyama)
67|16|Ana nkuiona kuti n'di pantunjelele mwanti (Allah) Jwaali kwinani ngawa nkuntitimisya nalyo litaka, basi nikuwa lyalakwelyo lina nkutenganyika (pakuwowochelwa)
67|17|Kapena nkuiona kuti n'di pantunjelele mwanti (Allah) Jwaali kwinani ngawa nkuntumichisya chimbunga chasakalawe (nikun'jonanga nasyo sakalawesyo)? Basi ni tinchimanyilila mwachikasawelaga chitetelo Changu
67|18|Soni yakuonaonape pamasile pawaakaaniile awala wapaujo pao, nambi kwaliji uli kasilika Kwangu (ngati najonasile wosope)
67|19|Ana ngaakuiona ijuni pachanya pao mwaikusapangulila mapapiko ni kugapinda? Pangali jwaakuijangata ikaweje (Allah) Jwaukoto wejinji, chisimu Jwalakwe pa chindu chilichose awele Jwakulolechesya
67|20|Kapena niwani awala wali asilikali wenu wanti ni kunkulupusya pangawaga (Allah) Jwaukoto wejinji? Nganawatu achimakafili ikaweje ali mu kunyenjeka basi
67|21|Kapena niwani awala wampaka ampe lisiki naga Jwalakwe (Allah) ali aumbete lisiki Lyakwe? Nambo wanganyao akwendelechela kulikwesya ni kuitila (yakuona)
67|22|Ana mundu jwaakwenda chiinamile (akakulola m'bujo jwanti komboleka kugwa) chamakuku ni jwali jwakongoka, kapena mundu jwaakwenda chongochele petala lyagoloka
67|23|Jilani: “Jwalakwe ni Ajula jwawan'gumbile (nkakupatikana kalakose), ni wam'biichiile kupikana, kulola ni mitima (jaganichisya). Nambo kutogolela kwenu kuwele kwannonope.”
67|24|Jilani: “Jwalakwe ni Ajula jwan'jenesye petaka, soni Kukwakwe ni kutinchisonganganyisidwa.”
67|25|(Achimakafili) niakutiji: “Ana nichakachi (chatichikwanilana) chele chilanga (cha Kiyamachi) nam'baga jenumanja nkuwecheta yakuona?”
67|26|Jilani: “Umanyilisi (wa yele) uli kwa Allah pe, sano une ngambile kuwa nkutetela jwakusalichisya.”
67|27|Nambo ndema jatakachione (chilanga cha Kiyamacho) chili dusi (ni wanganyao), ngope sya awala wawakanile sichipiilila ni kalaluka (ligongo lya madandausi). Ni kuchiwechetedwa (mwa kwachindimbula kuti): “Ayi niayilayila yamwaliji nkuiwilasya (kuti iyiche, sano ni iyiiche).”
67|28|Jilani: “Ana nkuiona uli, naga Allah ali anjonasile une pamo ni awala wandinao (mwankusachila wanganyammwe), kapena kututendela chanasa, ana ni wani wampaka agajokole makafili ku ilagasyo yakupoteka nnope?”
67|29|Jilani: “Jwalakwe ni (Allah) Jwaukoto wejinji, tunkulupilile Jwele, soni kwa Jwalakwe pe ni kutujeegamiile. Basi tinchimanyilila (panyuma pakwika ilagasyo kuti) nduni jwali m’kupotela kwakuonechela.”
67|30|Jilani: “Ana nkuiona uli, naga mesi genu (gosope) gali gajumilile, ana ni wani wampaka ayiche nago kukwenu mesi gatutumule?”
68|1|Nun. Nguchilumbila chakulembela (chaakuleembelaga Achimalaika ni wane wosope) kwisa soni yaakulembaga
68|2|Mmwe (Muhammadi ﷺ) nganim'ba wamasoka pachindimba cha Ambuje wenu (champele, wauli utume)
68|3|Soni chisimu nkwete kupata mmwejo malipilo gangamala (ligongo lya kulagasika kwenu pakwenesya utenga)
68|4|Soni chisimu mmwe n'di pachanya pandamo jambone nnope
68|5|Basi, sampano tinyyione, nombe nao soni taione
68|6|Yanti ana wani mwa jenumanja wagaapatile masoka? (Mmwejo kapena wanganyao)
68|7|Chisimu Ambuje wenu ni waakummanyilila chenene mundu jwaapoteele kuleka litala Lyakwe, soni Walakweo ni waakwamanyilila chenene wali wakongoka
68|8|Basi ngasimwapikanila wakanila
68|9|Akasasachililaga n'di mwaakundilile (pa yakusakala), basi nombe nao ni ankundilile (pa yambone)
68|10|Soni ngasimumpikanila jwalijose jwakulumbila-lumbila soni jwakwaluka
68|11|Nkusogoda, jwakwendajenda kupita nchitenda unakunaku
68|12|Jwakusiwilila yambone, jwakusumba mpika, jwasambi syejinji
68|13|Jwakumula ntima soni panyuma pa yele jwakulipakasya utundu wa wane
68|14|(Akulikwesya) ligongo lyakuwa jwana chipanje ni wanache
68|15|Pati gachisoomedwaga kukwakwe ma Aya Getu jukasatiji: “Asi ni adisiadisi sya wandu wandanda.”
68|16|Chiitum'biika chimanyilo palupula
68|17|Chisimu Uwwe twalinjile (achimakafili wachikuraishio pakwapa chindimba ni kuchikana) yatwatite pakwalinga achinsyene n'gunda, ndema jawalumbile kuti takaugungule (isogosi yakwe) kumasikusiku (kuti wakulaga akaaona atakwika muwawendile)
68|18|Ni nganawecheta malowe ganti “Nasakaga Allah.”
68|19|Nilyaawusyungwile (n'gundao) likungu lyakuumila kwa Ambuje wenu kutendaga wanganyao ali nnugono
68|20|Basi niwachelelwe uli nti chisawu wegungule
68|21|Basi ni wawilangene kumasikusiku
68|22|“Lawililani kun'gunda wenu naga nkusaka gungula.”
68|23|Basi ni wawigwile aku achisongonelanaga
68|24|“Akasan'jinjilila ata panandi kwalakweko lelo masikini jwalijose.”
68|25|Ni walawilile mwachisindo achiganichisyaga kuti apakombwele (kwasiwilila masikinio)
68|26|Basi ndema jawauweni (n'gundao) watite: “Chisimu uwe tusokonechele.”
68|27|(Niwatite soni: “Ngwamba, niwwuwu) nambo kuti uwwe tujiimiidwe.”
68|28|Jwakulungamika chilikati chao jwatite: “Ana nganinansalila yanti: ‘Ana uli ngankunswejesya (Allah pakuwecheta malowe ganti: Naga Allah akusaka chitukagungule)?”
68|29|Wanganyao watite: “Aswejeele Ambuje wetu! Chisimu uwwe twaliji wakulitenda lupuso (pangankumbuchila Allah).”
68|30|Basi ni walolegene aku achidandaulanaga (pakupulisyana yaagajima masikini)
68|31|Wanganyao watite: “Kutapana kwetuwe! Chisimu uwwe twaliji wakusumba mpika (paganisya yagajima masikini).”
68|32|“Mwine Ambuje wetu kuwa nkututindanyichisya ni (n'gunda) wambone nnope kupunda walakweu, chisimu uwwe kwa Ambuje wetu tukusachilila (chikululuko Chakwe).”
68|33|Mwele ni mwaikasawelaga ilagasyo (ya pa duniya), nambo ilagasyo ya ku Akhera ni yaikulungwa nnope ingawe wamanyililaga
68|34|Chisimu wakun'jogopa Allah akwete kupata kwa Ambuje wao Matimbe Gachindimba (Mbepo)
68|35|Ana twatende Asilamu nti chisawu akuleewa (pakwalipila mwakulandana)
68|36|Chipali chichi kukwenu! Ana nkwiilanya chinauli
68|37|Kapena nkwete chitabu chankusoomaga nkati mwakwe
68|38|Yanti chisimu nkwete kupata mu lyele (lisiku lya Kiyamalyo) yankuisaka
68|39|Kapena nkwete wanganyammwe ilanga Kukwetu yakuja kwika mpaka lisiku lya Kiyama, yakuti chisimu wanganyammwe chinchipata yankulijiilanyichisya
68|40|Mwawusyani kuti wani mwa wanganyao wali nnongola jwatachajimila pa yalakweyi
68|41|Kapena akwete wanganyao wakamusyangana nao? Basi ayiche naotu wakamusyangana naowo naga akuwecheta yakuona
68|42|(Kumbuchilani) lisiku lya luchiunukulidwa Lusonjo (lwa Allah) ni tachiwilanjidwa (achinakunaku) kuti atende sijida (kunsujudila Allah) nambo ngasakombola
68|43|Meso gao gachitetewala, ni kuchaunichila kunyosyeka. Nambo posepo waliji nkuwilanjidwa kuti asujudu (kuswali) ali wambonembonepe (ku duniya)
68|44|Basi munekani ni akukanila aji abaliji, chitwajigale mbolembole (wa ku ipotesi) kupitila m’matala gangaakugamanyilila
68|45|Soni ngamba kwalechelesya wanganyao, chisimu mpango Wangu uwele wakulimbangana
68|46|Kapena nkwajuga malipilo (pakulungusya utenga), mwanti wanganyao ni akusitopelwa nasyo ngongole
68|47|Kapena akwete (chitabu) chakusisika, mwanti wanganyao niakulemba
68|48|Basi pilililani ku ulamusi wa Ambuje wenu (wakwalechelesya achimakafili), mwanti ngasim'ba mpela nsyene somba (Yunusu pakwanguya kwakasilichila wandu wakwe), ndema jajwawilasile (Ambujegwe) juli jwakutawika ni madandausi
68|49|Ukawa kunsimana ukoto wakuumila kwa M’mbujegwe jukaponyedwe pantetete juli jwanchesela
68|50|Basi Ambujegwe wansagwile ni kuntenda kuwa jumpepe mwa wandu wambone
68|51|Soni chisimu awala wakufuulu akusigalaga panandi kuti antelesyasye ni meso gao (ligongo lya kunchima) ndema jaakuchipikana chikumbusyo (Qur’an), ni akutiji: “Chisimu jwalakwe (Muhammadi ﷺ) jwamasoka.”
68|52|Ni nganijiwa jalakwe (Qur’aniji) ikaweje chikumbusyo ku iumbe yosope
69|1|Chakusimichika (kwika kwakwe)
69|2|Ana chakusimichika (kwika kwakwe) nichichi
69|3|Ana ni chichi champaka chimmanyisye ya chakusimichika (kwika kwakwe)? (Jeletu ni Kiyama)
69|4|Wanya Asamuda ni Adi wakaaniile ya chagunda ntima (Kiyama)
69|5|Mwanti wanya Asamuda wajonanjidwe ni n'gumilo wakupelenganya nnope
69|6|Sano wanya Adi ni wajonanjidwe ni mbungo jakusisima nnope soni jamachili gakupelenganya
69|7|(Allah) wajitumisye kukwao yilo nsano naiwili ni muusi nsano nautatu mwakulundanya, mwanti nkaweni wandu mwalakwemo ali jajaja! Nti chisawu mapata ga itela yatende gangali chachipali nkati mwakwe
69|8|Nambi kwali nkum'bona mwa wanganyao jwalijose jwasigele
69|9|Nombe Afiriauna kwisa soni wandu wa paujo pakwe ni achinsyene misi jajapitikusyidwe (wandu wa Lutwi) wayiche ni ilemwa
69|10|Sano (waliose mwa wanganyao) wannyosyisye Ntenga jwa M’mbuje gwao, basi (Allah) ni jwaakwembekenye ni ilagasyo yakupelenganya nnope
69|11|Chisimu Uwwe ndema jagaagumbalile mesi (pachigumula cha Nuhu), twankwesisye wanganyammwe m’chombo chakwenda (mwakujajawala)
69|12|Kuti tuchitende kuwa chikumbusyo kukwenu, ni kuti lijisunje (jele abaliji) liwiwi lyakupikanichisya
69|13|Basi pandema jalichigombedwa lipenga n'gombo umpepe
69|14|Nombe litaka ni matumbi ni kutyosyedwa m’mangwakwe kaneka ni kusyajidwa nsyago umo
69|15|Basi lyele lisikulyo chichipatikana chakupatikana (Kiyama)
69|16|Ni lichipapuka liwunde, mwanti lyalakwe palyele lisikulyo lichiwa nyangwinyangwi (ngalimba)
69|17|Ni Achimalaika tachiwa ali mungulugulu mwakwemo, soni pachanya pao lyele lisikulyo (Achimalaika wakwana) nsano nawatatu, tachitwichila Arishi ja Ambuje wenu (Chindanda Chaulungu)
69|18|Lyele lisikulyo tachiika namwe (ku magambo), pangali chilichose chankasasisaga jenumanja chachichisisika
69|19|Sano mundu jwatachipedwa chitabu chakwe chakunkono wakwe wan'dyo, basi tachiti: “Eni! Soomani chitabu changu!”
69|20|“Chisimu une (ku duniya) nasimichisyaga yanti tinjisimangana nacho chiwalanjilo changu.”
69|21|Basi jwalakwe tachiwa mu ndamo jakusengwasya
69|22|Mu Mbepo Japenani
69|23|Isogosi yakwe yakuwandichila (yangasausya kawa)
69|24|(Tachasalila kuti): “Lyagani soni mwagani mwakusengwa ligongo lya ayila imwalongwesye m’mowa gagaapite (kala ku duniya).”
69|25|Nambo kwa mundu jwatachipedwa chitabu chakwe cha kunkono wakwe wanchiji, basi tachiti (pakudandaula): “Nkongwene! Nabola nga nganimbedwa chitabu changu!”
69|26|“Ningaatende ngachimanya chiwalanjilo changu!”
69|27|“Ha! Nabola chiwa chila chikawe chipelela (changu ni ngaujila soni ku umi)!”
69|28|“Nganichingamuchisya chipanje changu.”
69|29|“Gaanjonasichile machili gangu (gakulichenjelela).”
69|30|(Kuchiwechetedwa kuti): “Munkamulani soni muntawe makongwa.”
69|31|“Kaneka ni mumponye ku Moto Waukali.”
69|32|“Kaneko muntawikanye m’malundelunde (ga unyolo), ulewu wakwe makono makumi nsano nagawili .”
69|33|Chisimu jwalakwe jwaliji jukaakunkulupilila Allah Jwakuchimbichika nnope
69|34|Soni nganawa jwakuchisya yagaliisya masikini
69|35|Basi nganakola jwalakwejo lelo kwekuno nsyowe (jwakunkamuchisya)
69|36|Namuno yakulya ikaweje uwowu (wakusulula m’mawanga ga wandu wa ku Moto)
69|37|Pangali watachiulya ikaweje wakulemwa
69|38|Basi nguilumbila yankuiwona
69|39|Ni yangankuiwona
69|40|Chisimu jalakwe (Qur'aniji) liwele lilowe lya Ntenga Jwakuchimbichika (Jibulilu)
69|41|Ni nganijiwa jalakwejo lilowe lya nkwimba chilaanga, yannonope ni yankuikulupilila
69|42|Soni ngawa lilowe lya abimbi, yannonope ni yankukumbuchila
69|43|(Jiwele) jakutulusyidwa kuumila kwa M'mbuje jwa iwumbe yosope
69|44|Soni ingawe kuti (Muhammadi ﷺ) jwalukenye Kukwetu unami winewakwe
69|45|Chisimu tukankwembekenye mwamachili
69|46|Kaneka nitukakatile kwene mwa jwalakwejo ntasi (wakwe waumi nikuwa)
69|47|Mwanti nga nganapatikana jwalijose mwa jenumanja jwakun'gosa (ku ipotesi Yetu)
69|48|Soni chisimu jalakwe (Qur’ani) jiwele chikumbusyo kwa wakun'jogopa (Allah)
69|49|Sonitu Uwwe tukumanyilila kusyene yanti mwa wanganyammwe mwana wakanila
69|50|Soni chisimu jalakwe (Qur’ani) jichiwa jakwadandaulikasya kusyene achimakafili (ku Kiyama ndema jatachiuwona ntendele wa wajikuya ni ipotesi ya wajikana)
69|51|Soni chisimu jalakweji jiwele jakuona kusyesyene
69|52|Basi liswejesyani lina lya Ambuje wenu Wakuchimbichika nnope
70|1|Jwawusisye nkuwusya (mwachipongwe) yailagasyo yakupatikana (kuti: Tiyipatikane chakachi)
70|2|Kwa achimakafili pangali jwampaka ayisiwilile
70|3|Yakuumila kwa Allah Nsyene Makwelelo
70|4|Akasakwelaga Kukwakwe Achimalaika ni Jibulilu jwakwe. (Tiyichipatikana ilagasyoyo) mu lisiku (lya Kiyama) lyalili chipiimo chaulewu wakwe yaka yakwana masausande makumi nsano
70|5|Basi pililani kupilila kwambone
70|6|Chisimu wanganyao akuiwona (ilagasyoyo) kuti ili kwanaula (yangawa nkupatikana)
70|7|Nambo Uwwe tukuiwona kuti ili dusi (kupatikana)
70|8|Lisiku lya lichiwa liwunde chisawu ntofu wenyelenyenduche
70|9|Nombe matumbi gachiwa chisawu litonji (pa kaululuche kakwe)
70|10|Soni nsyowe ngasaja kuwusya ya nsyowe jwakwe
70|11|Namuno kuti tachipedwa lipesa lyakuonegana (mwanti mundu nikwaona babagwe, wanagwe ni waulongo, nambo ngasakombola kwawechetekasya namuno kwawenda chikamuchisyo), jwakulewa tachilajila ali aliombwele ku ilagasyo ya lyele lisikulyo pakutola wanagwe
70|12|Kwisa soni wankwakwe ni nchimwenegwe
70|13|Ni walukosyo lwakwe wawaliji nkunsunga
70|14|Ni yosope yayili pachilambo (kupeleka kwa Allah), kut in'jokole
70|15|Nambo kwapi! (Nganikuwa kun'jokwele kuliwombola kwakweko), chisimu walakweo ni Moto Wakolela (mwamachili)
70|16|Wakusupula mwanakamo lipende lyamuntwe
70|17|Uchiwa uli nkum'bilanga mundu jwa wachitundumalile chikulupi ni kunyosya
70|18|Ni wasonganganyisye (chipanje) ni kusalasya (mwakusalasya ata Zaka ngatola)
70|19|Chisimu mundu agumbidwe kuwa jwakupapamba kusyene (jwangapilila)
70|20|Pati impatile yakusakala akasawa jasajasa
70|21|Nambo pati impatile yambone akasawa jwaugaga
70|22|Ikaweje wakuswali
70|23|Awala wanya waakuwa pa swala syao ali nkwendelechela (kusiswaliswali)
70|24|Ni awala wamuli nchipanje chao mwana liunjili lyachimanyichile
70|25|Lyakumpa nkuwenda ni nkwimidwa jwakwe (ligongo lyakulisiwilila kuwenda)
70|26|Ni awala waakwitichisya ya Lisiku Lyamalipilo
70|27|Ni awala wanya waakuwa nkuijogopa ilagasyo ya M’mbuje gwao
70|28|Chisimu ilagasyo ya M’mbuje gwao nganiyiwa yati kulupuka nayo (mundu jwakusakala)
70|29|Ni awala wanya waakuwa ali nkuugosa utukani wao (pangatenda yansese)
70|30|Ikaweje kwa achiwammakwao kapena (mateeka) gagapatile magasa gao gakun'dyo; basi chisimu wanganyao (pa yalakweyo) nganawa agambidwe
70|31|Nambo watasache yangawaga yele, basi wanganyao niwali wakusumba mpika
70|32|Ni awala wanya waakuwa ali nkusunga chenene amana syao kwisa soni ilanga yao
70|33|Ni awala wanya waakuwa ali nkwimilichika pakupeleka umboni wao
70|34|Ni awala wanya waakuwa ali nkwendelechela kusigosa swala syao (pakusiswaliswali)
70|35|Wanganyao tachiwa m’Matimbe ga ku Mbepo ali nkupedwa uchimbichimbi
70|36|Ana chipali chichi kwa awala waakufuulu chaakukangamalila kukwenu (mmwe Muhammadi ﷺ ali atunjile meso)
70|37|(Ni kutama) nganyanganya chakun'dyo ni kunchiji (kwenu nambo ningakuuya yankwasalila)
70|38|Ana jwalijose mwa jamanjao akukolaga tama janti takajinjisyidwe ku Litimbe Lyachindimba (ku Mbepo)
70|39|Ngwamba! Chisimu Uwwe twagumbile wanganyao kuumila mu yaakuimanyilila (gagali mesi)
70|40|Basi ngunnumbila M'mbuje jwa kungopoko ni kungapililo kosope (kwa lyuwa, mwesi ni ndondwa), kuti chisimu Uwwe tuwele Wakombola
70|41|Kuti twagalausye (nikwikanao wane) wambone kwapunda wanganyao, sonitu Uwwe nganituwa wanti nikupundidwa (ni chilichose)
70|42|Basi mwalekani agambeje kuweweta yangali mate ni kupita nching'anda, mpaka chasimangane nalyo Lisiku lyao alila lyaakuwa ali nkupedwa chilanga (cha kwisa kwakwe)
70|43|Lisiku lyatachikopokangana m’malembe mwachitema chisawu wanganyao akuutuchila ku (isanamu yao) yaisimichidwe
70|44|Meso gao gali gatetewele, kwaluka kuli kwaunichile, lyalakwelyo ni Lisiku alila lyawaliji nkupedwa chilanga (cha kwisa kwakwe)
71|1|Chisimu Uwwe twantumisye Nuhu ku wandu wakwe (ni kuntenda kuti): “Mwatetelani wandu wenu nkaniyayichilile ilagasyo yakupoteka nnope.”
71|2|Jwalakwe jwatite: “E wandu wangu! Chisimu une ninkuntetela jwenu jwakuonechela.”
71|3|“Mun'galagatilani Allah ni kun'jogopa soni mumbikanilani une.”
71|4|“Tankululuchile sambi syenu ni kunchelewasya kwikanila ndema jajikolanjidwe (kuwa mbesi ja umi wenu), chisimu ndema ja Allah (jakuwila mundu) pati jiyiche, jangawa nkujichelewasya ingawe mwamanyililaga.”
71|5|Jwalakwe jwatite: “Ambuje wangu! Chisimu une mbele ndili nkwawilanjila wandu wangu chilo ni muusi.”
71|6|“Nambo kuwilanjila kwanguko nganikwajonjechesya (chilichose) ikaweje kutilape.”
71|7|“Soni chisimu une ndema jilijose jimbele ndili nkwawilanjila (Kukwenu) kuti mwakululuchile, awele ali nkuwika yala yao m’mawiwi mwao ni kuliunichilaga nguwo syao, soni awele ali nkuchalila (kutenda makani), ni alikwesisye kulikwesya kusyene.”
71|8|“Kaneka une chisimu nawilanjiile wanganyao mwakunyanyika.”
71|9|“Kaneko chisimu une nagombelesye kukwao, soni ni nasongonele mwaasili.”
71|10|“Basi ni natite: ‘Mum'bendani chikululuko M'mbuje gwenu, chisimu Jwalakwejo juwele Jwakululuka kusyene.”
71|11|“Juntuluchisye wula mwawinji.”
71|12|“Ni jun'jonjechesye chipanje ni wanache, ni kum'bichila migunda, ni kum'bichila soni sulo.”
71|13|“Chipali chichi kukwenu changampela Allah uchimbichimbi (pakun'galagatila Jwele Jikape)!”
71|14|“Kutendaga pamasile pan'gumbile mu kawe kakulekangana-lekangana kane panyuma pa kane!”
71|15|“Ana ngankuyiona yatite kagumbe Allah mawunde nsano nagawili mwakusajikanya?”
71|16|“Ni auwisile mwesi mwalakwemo kuwa lilanguka, ni aliwisile lyuwa kuwa nyali?”
71|17|“Soni Allah ammesisye (pakun'gumba) kuumila mwitaka mwammela.”
71|18|“Kaneka tachim'buchisya m’momo (panyuma pakuwa), ni kwisa kunkoposya mwanakamo (pa Kiyama).”
71|19|“Soni Allah am'biichiile litaka kuwa chakutandika.”
71|20|“Kuti n'jendejejendeje palakwepo m’matala gakusapanguka.”
71|21|Nuhu jwatite: “Ambuje wangu! Chisimu wanganyao anyosisye une, ni ankuyiye ajula jwangawa nkun'jonjechesya chipanje chakwe ni wanache wakwe (chilichose) ikaweje kupelelwape.”
71|22|“Ni atesile malindi gamakulungwa nnope.”
71|23|“Soni awele ali nkuti: ‘Ngasinneka (galagatila) milungu jenu ata panandi, ngasinnogwa kwaleka Awadda, Asuwa'a, Ayagh'utha, Aya’uka ni Anasra.”
71|24|“Soni wanganyao pamasile pawasokonesye (wandu) wajinji, ni ngasimwajonjechesya wakulitenda lupuso (chine chakwe) ikaweje kupotelape.”
71|25|Ligongo lya ilemwa yao wamisyidwe (m’mesi) ni kwinjisyidwa ku Moto, soni nganansimana jwalijose jwanti ni kwakulupusya jwangawaga Allah
71|26|Soni Nuhu jwatite: “Ambuje wangu! Ngasimunneka pa chilambo pano ata jumo mwa makafiliwa.”
71|27|“Chisimu Mmwe naga nkwaleka wanganyao tawe ali nkwasokonesya achikapolo Wenu, soni wanyao ngawa nkuweleka (mwanache jwambone) ikaweje jwakusakasya nnope, jwakanila kusyene.”
71|28|“Ambuje wangu! Mungululuchilani une ni achinangolo wangu, ni jwalijose jwaajinjile m’nyumba mwangu ali jwakulupilila, kwisa soni wakulupilila wachilume ni wachikongwe (wosope), ni ngasimwajonjechesya wakulitenda lupuso (chine chakwe) ikaweje chonasikope.”
72|1|Jilani (mmwe Muhammadi ﷺ): “Ijuwulidwe kukwangu yanti likuga line lya majini lyapikanile (Qur’an), basi ni gatite (pakugasalila majini gajao): ‘Chisimu uwwe tupikene Qur’an jakusimosya
72|2|Jikongolela kuchongoko mwanti tujikulupilile, soni nganituwa tum’bwanganyisye M’mbuje gwetu ni chilichose
72|3|Soni chisimu Uchimbichimbi wa M’mbuje gwetu unyakwiche kusyene, nganijulitendela wankwakwe namuno mwanache
72|4|Soni chisimu jwam’bwawate mwetuwe jwaliji nkum'bechetela Allah yaukoleko wakunaula
72|5|Soni chisimu uwwe twaliji nkuganichisya yanti mundu ni lijini ngawa nkum'bechetela Allah yaunami
72|6|Soni chisimu achalume wachiwandu waliji nkulijuya mwa achalume wachijini, basi niwaliji nkwajonjechesya kusumba mpika pasambi
72|7|Soni chisimu wanganyao waiche mwaganisya mwamwaganichisyaga wanganyammwe kuti Allah ngawa nkutumisya (ntume) jwalijose (kuwandu ni majini)
72|8|Soni chisimu uwwe twasachilile kuja kwika kwinani, nambo twakusimene kuli kugumbele achilonda wamachili (wachilaika) ni yenje (yandondwa)
72|9|Soni chisimu uwwe (kala) twaliji nkutama mwalakwemo m’malo mwakupikanila (abali syakwinani), nambo jwatasache kuja kupikanila sanojino, takachisimane chenje (chandondwa) chili chin'juwilile
72|10|Soni chisimu uwwe ngatukumanyilila kuti, ana akusachiilidwa yangalumbana wali pa chilambo kapena M’mbuje gwao jukwasachilila chongoko
72|11|Soni chisimu mwetuwe mwana wane wambone, nambo wane mwetuwe nganawa iyyo. Tuwele (mikutula ja) matala gakulekangana-lekangana (ga dini)
72|12|Soni chisimu uwwe twaimanyi kusyene yanti ngawa nkunnepelaasya Allah (kutupa ilagasyo) pa chilambo pano, soni ngawa nkunnepelaasya pakutilila (kwinani)
72|13|Soni chisimu uwwe ndema jatuchipikene chongolo (Qur’an) tuchikulupilile, basi jwatankulupilile M’mbujeegwe nikuti ngajogopa kupungusyidwa (yambone yakwe) kapena kutwichidwa (nsigo wa sambi sya jwine)
72|14|Soni chisimu mwetuwe mwana Asilamu ni mwana wane mwetuwe wapombotale (kuleka litala lyagoloka lya Usilamu). Sano wajinjile mu Usilamu, basi wanganyao ni walungeme ku chongoko.”
72|15|Nambo awala wapombotele (kuleka Usilamu), nikuti chachiwa sasu sya ku Jahannama
72|16|Soni mwanti ingawe wajimilichiche (akupombotalao) petala (lya Usilamu), chisimu tungaamwesisye mesi gamajinji (nga nganalajila chilichose)
72|17|Kuti twalinje muwele (ukotowo yanti: Ana chapitilisye Usilamu kapena chakufulu)? Sano jwatakutundumalile kunkumbuchila M’mbujeegwe (Allah), tan'jinjisye ku ilagasyo yakusausya nnope
72|18|Soni chisimu misikiti nsyene jwakwe ni Allah, basi ngasimun'galagatila jwalijose pampepe ni Allah
72|19|Soni chisimu ndema ja jwajimi kapolo jwa Allah (Muhammadi ﷺ pa swala) achim'bombaga (Allah), wasigele panandi (achimajini) kuti ammate (ligongo lya winji nnope ni kunyambatikana pakusaka kupikanila Qur’an)
72|20|Jilani: “Chisimu ngun'galagatila M'mbuje gwangu pe, ni ngangum'bwanganya Najo julijose.”
72|21|Jilani: “Chisimu une nganingola kukwenu (machili gakumpela) isausyo kapena chongoko.”
72|22|Jilani: “Chisimu une ngawa nkuunjokola jwalijose (ku ipotesi ya) kuumila kwa Allah (naga ndili nannyosisye), soni ngawa nkupata kwakutilila kwangawaga Kukwakwe
72|23|Ikaweje kulungusya (yakuona) ya kuumila kwa Allah ni utenga Wakwe (gele ni machili gangwete une), sano jwatannyosye Allah ni Ntenga Jwakwe ﷺ; basi chisimu uwele wakwe jwalakwejo moto wa Jahannama, chakawe wandamo mwalakwemo yaka-yaka.”
72|24|Kwikanila ndema jataachiiwona yaakuwa ali nkupedwa chilanga (cha kwika kwakwe), pele nipatachimamyilila (yanti) ana wani waakwete nkwaakamuchisya jwangali machili ni waali chiwalanjilo channono
72|25|Jilani: “Ngangupata kumanyilila kuti ana ili pakuwandika (ipotesi) yankupedwa chilangayo kapena Ambuje wangu tayiwiichile ndawi jelewu!”
72|26|(Jwalakwe ni) Nkumanyilila yakusisika, basi ni jwangailosya yakusisika Yakweyo kwa jwalijose
72|27|Ikaweje Ntenga jwansagwile, basi chisimu akasam'biichilaga m'bujo mwakwe ni munyuma mwakwe (Achimalaika) wakunnonda-londa
72|28|Kuti amanyilile (Ntengajo) yanti pamasile pawaalungwisye (Achimitenga wane wosope) mautenga ga M’mbuje gwao, soni nikuti (Allah) ayisyuungwiile yali nayo (paaimanya chenene), soni ni akusenye chiwalanjilo cha chilichose
73|1|E, mmwe wan'diwijiiliile mu nguwo
73|2|Jimani chilo (kuswali) ikaweje kandawi kannono
73|3|Litika lyakwe (½), kapena mpungusye mwitikamo panandi
73|4|Kapena n'jonjechesye petikalyo, ni nsoomeje Qur’an mwaakosowalila
73|5|Chisimu Uwwe chituntuluchisye mmwejo lilowe lyausito
73|6|Chisimu kwimuchila chilo (kuswali) nikwakuli kwakwinjilisya nnope (mu ntima), soni yakuwecheta yakwe ikasawaga yagoloka kusyene
73|7|Chisimu mmwejo muusi nkwete ipaka yejinji
73|8|Ni likumbuchilani lina lya Ambuje wenu (Allah pakulikolanga), soni lipelekani Kukwakwe nalipelekape
73|9|M'mbuje jwa kungopoko ni kungapililo, pangali nnungu jwine (jwakuwajilwa kun’galagatila) ikaweje Jwalakwe, basi muntendani kuwa Nkun'jegama
73|10|Soni pililani pa yaakuwecheta (achimakafili), ni mwawambalani kuwambala kwambone
73|11|Soni munekaani Une ni wakanila achinsyene ukoto (wa duniya), gambani kwalechelela panandipe (timalane nao)
73|12|Chisimu Kukwetu kwana matondolo gakulimbangana ni Moto Waukali
73|13|Ni yakulya yakwama (palukosi) kwisa soni ilagasyo yakupoteka nnope
73|14|Lisiku lya lichitenganyika litaka kwisa soni matumbi, ni gachiwa matumbigo chisau liunjili lya nsanga wakupwelembwesuka
73|15|Chisimu Uwwe tutumisye kukwenu Ntenga (Muhammadi ﷺ) kuwa mboni pa jenumanja, mpela yatwatite pakutumisya kwa Afiriauna Ntenga (Musa)
73|16|Nambo Afiriauna wannyosyisye Ntengajo, basi ni twaakwembekenye ni ilagasyo yakandapala kusyene
73|17|Ana chin'digose chinauli (ku ipotesi) naga nkulikanila Lisiku lyalichitendekasya wanache kola wuuli
73|18|Liwunde lichipasuka mu lyele Lisikuli (ligongo lya kogoya kwakwe), chilanga Chakwe (Allah) chichiwa chakutendekwa (mwangalepeleka)
73|19|Chisimu galakwe (ma Ayaga) gawele chikumbusyo, basi jwaakusaka aliikolochesye chilepe litala lyakuujila kwa M'bujegwe
73|20|Chisimu Ambuje wenu akumanyilila yanti mmwejo (Muhammadi ﷺ) nkwima (kuswali) mwakunandipila pa ipande iwili mu ipande itatu yaachilo (⅔), kapena litika lyakwe (½), kapena chimo mu ipande itatu (⅓), pamo ni likuga lya awala wan'di nao, sano Allah ni Jwaakupimila chenene (ulewu wa) chilo ni muusi, jwaimanyi yanti nganim'ba nkukwanisye kupimila kusyesyene (nikuswali mwannamulile, niligongo lyakwe n'gamba kuswali chilo chosope), basi ankululuchile (pakuusyaausya lilamusili). Kwaligongo lyele; soomagani chachijepepele chakuumila m Qur’an. Jwaimanyi yanti wane mwa jenumanja tachiwa wakulwala, soni wane tachiwa ali nkwendajenda pa chilambo kupita nchisosasosa umbone wa Allah, soni wane tachiwa ali nkuputa ngondo petala lya Allah, basi soomagani chachijepepele chakuumila mwele (mu Qur’animo), ni n'jimicheje Swala mwakolosya ni kutolaga Zaka, soni munkongosyeje Allah ngongole jambone. Soni chambone chilichose chankulilongochesya mwachimisyene tinkachisimane kwa Allah chili chambone nnope ni chamalipilo gekulungwa kusyene. Ni mum'bendagani chikuluko Allah, chisimu Allah ni Jwakululuka kusyene, Jwachanasa channope
74|1|E, mmwe wan'diunichile nguwo
74|2|Jimani ni mwaatetele (wandu)
74|3|Soni Ambuje wenu (Allah) mwakusyaani
74|4|Soni nguwo syenu siswejesyani
74|5|Soni yakusakala (mpela isanamu) iwambalani
74|6|Soni ngasimumpa (jwinejwakwe chindu) ni ligongo lyakuti mpochele yejinji
74|7|Soni ligongo lya Ambuje wenu (Allah) pililani
74|8|Basi ndema jalichigombedwa lipenga
74|9|Lyele lisikulyotu lichiwa lisiku lyakunonopa kusyene
74|10|Kwa achimakafili ngasiliwa lyakwepepala
74|11|Munekaani ni mundu jwanan'gumbile jikajikape
74|12|Ninampele ipanje yejinji
74|13|Ni wanache wakuwanajo
74|14|Ni nankolochesye (ndamo jakwe) kunkolochesya kwambone nnope
74|15|Panyuma pakwe jukolaga tama janti ndili nan'jonjechesye
74|16|Kwapi! Chisimu jwalakwejo jwaliji nkugakanila maaya Getu
74|17|Chingankanganichisye ku ilagasyo yakusausya kuikwela
74|18|Chisimu jwalakwe jwachetelele (yatajile paajigamba Qur’an) ni jwapimiile
74|19|Basi julwesedwe, ana jwapimiile chantiuli
74|20|Soni julwesedwe, ana jwapimiile chantiuli
74|21|Kaneka ni jwalolite (wandu)
74|22|Kaneko ni jwautile sinya ni kusakasya kungope (kulosya ukali)
74|23|Kaneko soni jwachitundumalile (chikulupi) ni kulikwesya
74|24|Ni jwatite: “Nganijiwatu jalakwe (Qur’aniji) ikaweje usawi waukupocheledwa (kuumila kwa asawi wakala).”
74|25|“Nganijiwatu jalakwe (Qur’aniji) ikaweje malowe ga mundu.”
74|26|Sampano tinan'jinjisye ku Saqara
74|27|Ana ni chichi champaka chimmanyisye ya Saqara
74|28|(Weletu ni Moto) wangasigasya (chilichose chachiponyedwemo) soni wangachileka (kuti chikopoche)
74|29|Wakutinisya ni kuwiilisya lipende
74|30|Pa walakweo pana (Achimalika wakuugosa) wakwana likumi kwisa nsano nancheche
74|31|Ni nganitwaawiika akuuloleela Moto ikaweje Achimalaika, soni nganituchiwiika chiwalanjilo chaocho ikaweje kuwa mayeso gakwalinjila achimakafili, kuti asimichisye wandu wawapedwile chitabu (ya chiwalanjilochi), ni kuti soni ajonjechesye chikulupi chao wandu waakulupilile, soni kuti akakaichila wandu wawapedwile chitabu ni wakulupilila, ni kuti soni awala wamuli m’mitima mwao mwana ulwele (wa unakunaku) ni achimakafili ajileje: “Ana Allah akusaka chichi pachilandanyo chalakwechi?” Iyyoyopeyo niyaakutiji Allah pa kunnechelela kusokonechela jwansachile ni kun'jongola jwansachile. Ni pangali waakumanyilila mikutula ja asilikali wa Ambuje wenu ikaweje Jwelepejo. Ni nganiuwa Walakwe (Motowo) ikaweje chikumbusyo kwa wandu (cha kwatetela nacho)
74|32|Ngwamba! Nguulumbila mwesi
74|33|Ni chilo ndema jachikutyoka (pakucha)
74|34|Ni kumasikusiku ndema jakukulanguka
74|35|Chisimu Walakwe (Motowo) uwele limpepe (m’makungu) gekulungwa nnope
74|36|Chitetelo kwa wandu
74|37|Kwa jwalijose mwa jenumanja jwaasachile kuti alongolele (pakutenda yambone) kapena kusigalila (pakupanganya yakusakala)
74|38|Mundu jwalijose tachiwa uwombosi wakuliombolela ku (yakusakala) yawapanganyisye (pakutawidwa ku Moto)
74|39|Ikaweje awala wakunkono wan'dyo
74|40|(Chachiwa) m’Matimbe ga ku Mbepo achiwuusyanaga
74|41|Ya (wandu) wakulewa
74|42|“Ana ni chichi chachin'jinjisye wanganyammwe ku Saqara?”
74|43|(Pakwanga) chachitiji: “Nganituwa mwa akuswali.”
74|44|“Soni nganituwa nkwaaliisya masikini.”
74|45|“Ni twaliji nkutiwila (mu sambi) pamo ni akutiwila.”
74|46|“Ni twaliji soni nkukanila ya Lisiku Lyamalipilo.”
74|47|“Mpaka chatuichilile chiwa.”
74|48|Basi ngasichija kwakamuchisya wanganyao chondechonde cha akuchondelela
74|49|Ana chipali chichi kukwao chikwatendekasya kuchitundumalila chikumbusyo (Qur’an)
74|50|(Kakwipuche kakwe kuti akajipikana Qur’an) gamba kuwa wanganyao mpela mbunda (syamwitinji) syasikwipusyidwe
74|51|Syasikutila lisimba
74|52|Yeti mundu jwalijose mwa wanganyao akusakaga ali apedwile ikalakala yeunukule-unukule (kuumila kwa Allah kutendela umboni yakuwecheta Muhammadi ﷺ)
74|53|Ngwamba! Nambo kuti wanganyao ngaakujijogopa Akhera
74|54|Ngwamba! Chisimu jalakwe (Qur’aniji) jiwele chikumbusyo
74|55|Basi jwaakusaka taalikumbusye najo
74|56|Ni nganawa alikumbwisye wanganyao ikaweje naga Allah ali asachile. Jwalakwe ni jwaali Jwakuwajilwa kogopedwa soni ni Nysene chikululuko
75|1|Ngulilumbila lisiku lya Kiyama
75|2|Ni nguulumbila soni ntima wakuliigamba
75|3|Ana akuganichisya mundu kuti ngawa nkusonganganya Uwwe maupa gakwe
75|4|Elo (tuchigasonganganya), ngati Uwwe tuli wakombola kwalanya chenene (tumisela twa) songa sya yala yakwe, (kuli uli maupa)
75|5|Nambo mundu (akukanila ya Kiyama) pakusachilila kwendelechela kusakasya m'bujo mwakwe
75|6|Akuusya (mwa chipongwe kuti): “Ana lisiku lya Kiyama lichiwa chakachi?”
75|7|Sano ndema ja lichikolondoka liso (ligongo lya woga)
75|8|Ni kutyoka kuwala kwa mwesi
75|9|Ni kusonganganyisyidwa lyuwa ni mwesi
75|10|Lyele lisikulyo mundu tachiti: “Kwakutilila ni kwapi?”
75|11|Iyayi, pangali kwakutilila
75|12|Kwa Ambuje wenupe (Allah) lyele lisikulyo nikuchipelela kwakuujila
75|13|Tachisalilidwa mundu lyele lisikulyo ichindu yajwalongwesye (kupanganya) ni yajwalesile (munyuma)
75|14|Nambo mundu tachilichonjela nsyene (ligongo kutandila lipende, makono ni ngongolo syakwe ichijuwula masengo gakusakala ga jwapanganyisye)
75|15|Namuno tatole madandawusi gakwe (pakuliwalanga ngasigankamuchisya)
75|16|Ngasin'jitenganyila (Qur’aniji mmwe Muhammadi ﷺ) lulimi lwenu (ndema jajikutuluka) kuti n'jikulumisye (kujisunga ni kujisooma)
75|17|Chisimu ili Kukwetu Uwwe kujisonganganya (mu ntima mwenu) ni kumpa ukombosi wakujisooma
75|18|Sano pati tuchinsoomelaga, basi kuyichisyani kusoomwa kwakwe
75|19|Soni chisimu ili Kukwetu Uwwe kujisalichisya
75|20|Ngawa (chine chikuntendekasya kaanila Kiyama), nambo kuti wanganyammwe nkunonyelwa umi wachitema (wa duniya)
75|21|Ni nkujileka Akhera
75|22|Ngope sine lyele lisikulyo sichiwa syakuwala
75|23|Sili nkwalola Ambuje wao (Allah)
75|24|Sano nambo ngope sine lyele lisikulyo sichiyinda
75|25|Sichisimichisya yanti chiitendekwe kukwakwe yakuniula n'gongo
75|26|Ngawa (yanti nikanila), ndema jauchiika ntima paligongwa (papasimanile maupa gammakoyo)
75|27|Nikuwechetedwa (yanti): “Wani wampaka aposye (chilwelechi)?”
75|28|Nikumala mwakusimichisya (chilwelecho) kuti kwalakweku ni kulekangana (najo duniya)
75|29|Mwanti lusonjo nikusajikana ni lusonjo (lujakwe ndema jakutyoka ntima)
75|30|Kwa Ambuje wenupe lyele lisikulyo ni kwakuwujila mwakuchinjidwa
75|31|Mwanti (kafili) nganijukunda (chikulupi) soni (namuno swala) nganijuswali
75|32|Nambo jwakaaniile ni kunyosya
75|33|Kaneka jwapite kwiwasa lyakwe (juli nkwenda) mwakutwanga
75|34|Chonasiko nichenu! Chonasiko chisyene
75|35|Soni chonasiko nichenu! Chonasiko chisyene
75|36|Ana jukuganichisya mundu yanti chijugambe kulechedwa wambape (ngapedwa malamusi soni ngaja kulipidwa)
75|37|Ana nganijuwa lindondwa lya ulume wakutajidwa (m’chiwelechelo)
75|38|Kaneka jwaliji chipande cha myasi, niwan'gumbile ni kunkolosya
75|39|Ni wagumbile kuumila mwalakwemo mitundu jiwili (jawandu) jwannume ni jwankongwe
75|40|Ana Jwalakwe (Allah jwawapakombwele kutenda yele) nganawa jwanti ni kombola kwasyusya (wandu) wawe
76|1|Ana nganijipita kwamundu mbinga jelewu ja ndawi nkanawe kuwa chindu chanti ni kusalidwa
76|2|Chisimu Uwwe tun'gumbile mundu kuumila mwindondwa lyakuwanganyichilana (lya mesi ga walume ni wakongwe), kuti tun'dinje (ni malamusi Getu), ni tuntesile kuwa jwakupikana, jwakulola
76|3|Chisimu Uwwe tunsaalichiisye jwalakwejo litala (lyambone ni lyakusakala, sano ili ni nsyene) kuwa jwakutogolela (pakusagula lyambonelyo) kapena kuwa jwakanila (pakusagula lyakusakala)
76|4|Chisimu Uwwe twalinganyichisye achimakafili malundelunde ga unyolo, ni makongwa kwisa soni Moto Wakulapuka
76|5|Chisimu atenda ngoto chakamweje chipanda (chankologo) chakuwanganyichisya chakwe (nkologowo) chigakaweje (mesi ga) Kaafuura
76|6|(Kaafuurajo ni) tutumule jwachakamwejemo achikapolo wa Allah, chakam'bumyeje (palipose pachakasacheje) kaumye kangasausya
76|7|(Wanganyao ni awala) waakukwanilisya nasili (syao), soni ni akulijogopa Lisiku lya ichiwa yakusakala yakwe yakwenela
76|8|Ni akutolaga yakulya - achiisakaga - kwapa masikini, jwawina ni mateeka
76|9|(Chamuntima akutiji): “Chisimu tukun'diisya pakusachilila chinonyelo cha Allah, ngatukusaka kukwenu malipilo galigose namuno kutogolela.”
76|10|“Chisimu uwwe tukogopa kwa M’mbuje gwetu Lisiku lyakuuta sinya (kafili) soni lyakupoteka nnope ni kupwelembwesula (ligongo lya kuleupa kwakwe mu ilagasyo).”
76|11|Basi Allah tachagosa kuyakusakala ya lyele lisikulyo ni kwapa kumelemenda (kungope kwao) ni kusengwa
76|12|Soni tachalipila ligongo lya kupilila kwao Litimbe lya ku Mbepo kwisa soni nguwo sya silika
76|13|Ali ajegeme kwalakweko nyyindanda yetandiche chenene, ngaaja kuchiona chitukuta cha lyuwa namuno mbepo ja chikweenya
76|14|Soni miulili jakwe chijikaawandichile wanganyao, ni mikonga (ja isogosi) chijikagoyeche kwakwalala (yanti konyola chitamile)
76|15|Soni chiikaweje ili nkwasyungula ikolelo ya silifa kwisa soni migawo jegalasi
76|16|Jegalasi (jagumbidwa) kuumila mu silifa, chakajipimileje (pakujigumbasya) kapimile kambone (kakulandana ni njota jao, ngapelembechesya soni ngajonjechesya)
76|17|Ni chakamwesyedweje kwalakweko chipanda (chankologo) chakuwanganyichisya chakwe (nkologowo) chichikawe (mesi ga) chikasu
76|18|(Jwalakwejo ni) tutumule jwajuli kwalakweko jwakuwilanjikwa Salsabila
76|19|Soni chaakaasyunguleje wanganyao (pakwaatumichila) achachanda wakutamilichika (pa uchanda, wangachekulupa). N'di mwaweni wanganyao mpaka mwaganichisye kuti ngalekale syakumelemenda nnope syemwasyidwe
76|20|Soni patinchilola kwalakwe (ku Mbepoko) tinchiuona ntendele wakusengwasya ni uchimwene wekulungwa
76|21|Pachanya pao chipakawe pana nguwo sya silika jwakuwewela syachisamba kwisa soni nguwo sya silika jwakandapalila. Soni chakawechedwe makosa ga silifa, nombe soni M’mbuje gwao (Allah) chijukaamwesye wanganyao yakumwa yakulenjela kusyene
76|22|(Chakasalilidwe kuti): “Chisimu galakwega gawele malipilo genu, soni masengo genu gawele gakupocheledwa.”
76|23|Chisimu Uwwe tujitulwisye kukwenu (mmwe Muhammadi ﷺ) Qur’an kujitulusya kwapanandi panandi (kuti n'jisunje chenene)
76|24|Basi pililani ni lilamusi lya Ambuje wenu (Allah) ni ngasimumpikanila mwa wanganyao jwasambi kapena jwakanila (jwalijose)
76|25|Soni likumbuchilani lina lya Ambuje wenu kundawi ni kwigulo (pakuswali swala sya Fajr, Dhuhr ni Asr)
76|26|Soni chilo munsujudilani (pakuswali swala sya Maghrib ni Isha), ni munswejesyeje chilo ndema jelewu
76|27|Chisimu wanganyawa akunonyelwa umi wachitema (wa duniya), ni akulileka munyuma mwao Lisiku lya usito
76|28|Uwwe ni watwaagumbile wanganyao soni twaliyiye kagumbidwe kao, soni tuli tusachile mpaka tuiche nao wane wanti mpela wanganyao kwinjila m’malo mwao (nambo ali wakun'jogopa Allah)
76|29|Chisimu galakwe (ma Ayaga) gawele chikumbusyo, basi jwaakusaka aliikolochesye chilepe litala lyakuujila kwa M'bujegwe (Allah)
76|30|Ni nganim'ba nsachile wanganyammwe ikaweje akasache kaje Allah, chisimu Allah awele Jwakumanyilila nnope, Jwalunda lwakusokoka
76|31|Taakan'jinjisye jwansachile ku ukoto Wakwe (ku Mbepo), nambo wakulitenda lupuso walinganyichisye ilagasyo yakupoteka nnope
77|1|Ngujilumbila mbungo jajikupuga mwakuyana
77|2|Ni mbungo jajikupuga mwa chimbunga
77|3|Ni mbungo jajikwenesya (mawunde kwisa soni wula) mu kajenesye (kaasachile Allah)
77|4|Ni ma Aya (ga Qur’an) gakulekanganya (chilikati cha yakuona ni yaunami)
77|5|Ni (Achimalaika) waakupelekaga utenga (kwa Achimitenga)
77|6|Kuti utyose kuliwalanga (kwakupeleka madandausi) kapena kuti utetele
77|7|Chisimu ichindu yankupedwa chilanga (cha kwisa kwakwe, mpela Kiyama) iwele yakupatikana (mwangalepeleka)
77|8|Pa ndema ja sichisiimaasidwa ndondwa (kuwala kwakwe)
77|9|Ni ndema ja lichipesedwa liwunde (nikuwa mapesa-mapesa)
77|10|Ni ndema ja gachichuwidwa matumbi ni kusyajidwa mwachitema ni kuululusyidwa
77|11|Ni ndema ja chachisonganganyisyidwa Achimitenga pa ndema jetomechedwe
77|12|Ana lisikuchi lyaiwichilidwe (yayisalidweyi kuti tiyitendekwe)
77|13|Pa Lisiku Lyachiilanyo
77|14|Ana ni chichi champaka chimmanyisye ya Lisiku Lyachiilanyo
77|15|Ipotesi lyele lisikulyo taachiipata wakanila
77|16|Ana Uwwe nganitwajonanga (wandu) wandanda (ligongo lya ilemwa yao)
77|17|Kaneka chitukuichisye pajamanjao (kwajonanga wandu) wambesi
77|18|Mwele ni mwatukutendelaga ni wandu wakulewa
77|19|Ipotesi lyele lisikulyo taachiipata wakanila
77|20|Ana nganitun'gumba jenumanja kuumila mmesi gakunyosyeka
77|21|Basi ni twagawisile pa malo gakutamilichika ni kusunjika (m’chiwelechelo)
77|22|Kwikanila ndema jakumanyika
77|23|Basi ni twapimiile (ndema jakupagwila mwanache), Uwwetu niwambone nnope mwa akupimila (ichindu)
77|24|Ipotesi lyele lisikulyo taachiipata wakanila
77|25|Ana nganituliwika litaka kuwa chikuti
77|26|Cha wachijumi ni wawe
77|27|Ni tuwisile mwalakwemo yakunyichisya yaileu-leu (gagali matumbi), ni tumpele kumwa wanganyammwe mesi gakunong’a
77|28|Ipotesi lyele lisikulyo taachiipata wakanila
77|29|(Chachisalilidwa achimakafili kuti): “Wigulani mwanja kwa ayila yamwaliji nkuikanila
77|30|Wigulani mwanja ku m'bulili (walyosi lya ku Moto) waukwete nyambi sitatu
77|31|Nganiuwa mwa m'bulili wachisisimila soni wangakamuchisya kwilamba (lya Moto).”
77|32|Chisimu Walakwe (Motowo) ukasaponyaga (pakutatasika) ndamba (syekulungwa) mpela nyumba jandalaja
77|33|Syanti mpela ngamiya syam'bilichila
77|34|Ipotesi lyele lisikulyo taachiipata wakanila
77|35|Lyalakweli nilisiku lyatachitenda ngapawecheta (wanganyao)
77|36|Soni ngasapedwa luusa lwanti aliwalanje (pakupeleka madandausi)
77|37|Ipotesi lyele lisikulyo taachiipata wakanila
77|38|Lyalakweli ni Lisiku Lyachiilanyo, tunsonganganyisye wanganyammwe ni (wandu) wandanda
77|39|Sano naga nkwete malindi, basi mundendelani
77|40|Ipotesi lyele lisikulyo taachiipata wakanila
77|41|Chisimu wakun'jogopa (Allah) chachiwa m’miulili (jakusisimila chenene) ni achitutumule
77|42|Ni isogosi yatachiilaluchilaga
77|43|(Tachasalila kuti): “Lyagani soni mwagani mwakusengwa ligongo lya ayila (yambone) yamwaliji nkutenda.”
77|44|Chisimu Uwwe iyyoyopeyo ni yatukutiji pakwalipila wakolosya
77|45|Ipotesi lyele lisikulyo taachiipata wakanila
77|46|(E, jenumanja achimakafili!) Lyagani ni kusengwa panandi (mukandawi kannono kaumi wa duniyau), chisimu wanganyammwe walewelewe
77|47|Ipotesi lyele lisikulyo taachiipata wakanila
77|48|Soni pati iwechetedwe kukwao (yanti): “Jinamani (kuswali).” Ngakwinamaga
77|49|Ipotesi lyele lisikulyo taachiipata wakanila
77|50|Ana ni abalichi jatachijikulupilila panyuma pa aji (Qur’an)
78|1|Ana akuwusyana ya chichi
78|2|Ya abali jekulungwa (ja Kiyama)
78|3|Jaakuwa wanganyao pa jalakwejo ali nkutindana
78|4|Ngwamba! Sampano chaimanye (isyesyene yakwe)
78|5|Soni ngwamba! Sampano chaimanye (isyesyene yakwe)
78|6|Ana nganituliwika litaka kuwa chakutandika
78|7|Matumbi ni kuwa ichili
78|8|Ni tun'gumbile wanganyammwe mitundu jiwili (achalume ni achakongwe)
78|9|Soni tuluwisile lugono lwenu kuwa kupumula (kwa ilu yenu)
78|10|Ni tuchiwisile chilo kuwa chiwaalo (pakusiwilila ilu yenu ni chipi chakwe)
78|11|Ni tuuwisile muusi kuwa ndema jakupalila
78|12|Ni tutawile pachanya penu (mawunde) nsano nagawili gakulimbangana
78|13|Soni tuwisile (kwalakweko) nyali jaakolela kusyene (lyuwa)
78|14|Ni tutulwisye kuumila m’mawunde gawula mesi gakugwa mwamachili
78|15|Kuti tukopochesye mbeju ni mmela
78|16|Kwisa soni migunda jetotekane (nyambi sya itela)
78|17|Chisimu Lisiku Lyachiilanyo liwele lyana ndema jakwe jisyesyene
78|18|Lisiku lya chiiligombedwa lipenga, mwanti wanganyammwe chinchiikanganaga mikutula-mikutula
78|19|Ni lichiugulidwa liwunde, mwanti lichiwa milango-milango
78|20|Nombe matumbi gachityosyedwa m’mangwakwe, mwanti gachiwa lunyisinyisi
78|21|Chisimu Jahannama jikuwa nkwajembecheya (wakulemwa)
78|22|Kwa wakusumba mpika gawele malo gakuujila
78|23|Tachiwa nkutama mwalakwemo yaka-yaka
78|24|Ngasapasya mwalakwemo kusisimila namuno yakumwa (yakumasya njota)
78|25|Ikaweje mesi gamasemule nnope ni uwowu
78|26|(Kuwa) malipilo gakulandanila (ni masengo gao)
78|27|Chisimu wanganyao waliji ali ngaakwembecheya ya chiwalanjilo
78|28|Ni waikaaniile imanyilo Yetu naikanilape
78|29|Soni chindu chilichose tuchisunjile paachilemba m’Chitabu
78|30|Basi pasyani; mwanti ngatun'jonjechesya (inepe) ikaweje ilagasyo (pachanya pa ilagasyo)
78|31|Chisimu waoga (wakun’jogopa Allah) akwete kupata malo ga kupunda (ku Mbepo)
78|32|Matimbe gana uwigo ni itela ya zabibu
78|33|Ni waali wangagwa mawele wakulandana misingu
78|34|Kwisa soni ipanda yachigumbalile
78|35|Ngasaja kupikana mwalakwemo yangali mate atamuno unami
78|36|(Aga ni) malipilo gakuumila kwa Ambuje wenu (Allah), ntuuka wakwana
78|37|M'mbuje jwa kumawunde ni petaka ni yaili chilikati chakwe, Jwaukoto wejinji. Pangali wachachikola machili gakuwecheta Najo
78|38|Lisiku lyatiuchijima Nsimu (Jibulilu) pamo ni Achimalaika m’misela; ngasawecheta (jwalijose) ikaweje jwatachipedwa lusa ni (Allah) Jwaukoto wejinji, ni tachiwecheta yakulungamika
78|39|Lyele ni Lisiku lyakuonaonape, basi jwaakusaka aliikolochesye chilepe malo gakuujila kwa M'mbujegwe (Allah)
78|40|Chisimu Uwwe tukuntetela chilepe ya ilagasyo yakuwandika. Lisiku lyataachiiwona mundu yagaalongwesye makono gakwe, nitachiwecheta kafili kuti: “Nkongwene! Bola ningaliji litaka.”
79|1|Ngwaalumbila (Achimalaika) waakuchuwaga (mitima ja makafili) mwamachili
79|2|Ngwaalumbila soni (Achimalaika) waakutyosyaga (mitima ja wandu wakulupilila) mwambolembole
79|3|Nguilumbila soni yaying'ambila mwangalechesya (munnengaleenga, mpela Achimalaika ni ndondwa)
79|4|Ni waakutendesyana mpikisano (pakwanilisya malamusi ga Allah)
79|5|Ni (Achimalaika) waakuwalaganya malamusi (ga Allah pakugawika m’mangwakwe)
79|6|Lisiku lyalichigombedwa lipenga lyandanda (lyaliichitenganya chilichose ni kuwa)
79|7|Lichilikuichisya lipenga lyaawili (yosope yene nikwimuka ni kola umi)
79|8|Lyele lisikulyo mitima (jine) jichitetemela ni woga
79|9|Meso ga (achinsyene) mitimajo gachitetewala
79|10|(Makafili) gakasatiji: “Ana uwwe yakuona chachituuchisya mukawe ketu kakala (nikuwa niumi soni)
79|11|Kutendaga uwwe tuli maupa gepukuswe-pukuswe?”
79|12|Watite (mwachisyawumi ni mwakuchindimbula): “Nakuwaga kwele kuujilaako kusyene, basi kuchiwa kuujila kwachasiko (kwangali ukoto kukwetu).”
79|13|Chisimu walakweo ni n'gumiilo umpepe
79|14|Basi ajile sayi wanganyao tachigamba kuona ali pachanya petaka
79|15|Ana jinyyiche abali ja Musa
79|16|Pandema jawam'bilaasile Ambujegwe (Allah) pachiwata chakutakata (chakuwilanjikwa) Tuwaa
79|17|(Nikuntenda kuti): Jaawulani kwa Firiauna, chisimu jwalakwejo jusumbile mpika
79|18|Ni nkajile: “Ana nkusaka kuti n'diiswejesye?”
79|19|“Ni nan'jongolele kwa Ambuje wenu kuti mwaajogopeje?”
79|20|Basi niwannosisye chisimosimo chekulungwa
79|21|Nambo jwaakaaniile nikunyosya
79|22|Kaneka jwachitundumalile (chikulupi) aku junankulimbichila (kwasiwilila wandu kwa Allah)
79|23|Basi jwaasonganganyisye (asawi) nikwawilanga (wandu)
79|24|Ni jwatite: “Une ni nam'mbuje gwenu jwapenani kusyene!”
79|25|Basi Allah ni wankwembekenye ni ipotesi ligongo lya malowe gakwe gambesi ni gandanda
79|26|Chisimu mu yalakweyi mwana chaamuko kwa mundu jwaakun'jogopa (Allah)
79|27|Ana wanganyammwe niwakusausya nnope kagumbidwe (kenu) kapena liwunde lyawalitawile
79|28|Walinyakwile nsingu wakwe nikulikolosya
79|29|Ni wachiunichile chilo chakwe (nichipi) nikulikoposya lilanguka lyakwe (muusi)
79|30|Nombe litaka panyuma payalakweyo walitandiche
79|31|Wakopwesye mwalakwemo mesi gakwe ni mopo wakwe
79|32|Nombe matumbi wagasimiiche
79|33|(Kuwa) yakunsengwasya wanganyammwe ni ilango yenu
79|34|Basi ndema jaliichiika likungu lyekulungwa nnope (Kiyama)
79|35|Lyele lisikulyo mundu tachikumbuchila yawapanganyisye
79|36|Nombe Moto Waukali wuchiwichidwa palangulangu kwa nkulola (jwalijose)
79|37|Sano mundu jwawasumbile mpika
79|38|Ni kulongosya umi wa duniya
79|39|Chisimu Moto Waukali basi ni liuto lyakwe
79|40|Sano jwaakogopa kuti tachija kwima pameso pa Ambujegwe (Allah), nikuwukanyaga ntima ku isako yakusakala
79|41|Chisimu Litimbe lya ku Mbepo basi ni liuto lyakwe
79|42|Akum'buusya (mmwe Muhammadi ﷺ) ya ndema (jakwichila Kiyama kuti): “Jichiwa chakachi?”
79|43|Mmwe nganinkola umanyilisi wanti nikujitomeka
79|44|Kwa Ambuje wenupe (Allah) ni kuchipelela kwakwe (kwa umanyilisi wa Kiyama)
79|45|Mmwe masengo genu ni kwaatetela waakujijogopa (Kiyamajo)
79|46|Chisimu wanganyao lisiku lyatachijiona (Kiyamajo) tachiwa nti chisawu nganatama (pa duniya) ikaweje ligulo limo kapena kundawi kwakwe
80|1|Jwautile sinya (Muhammadi ﷺ) ni kulola kumbali
80|2|Ligongo lyakum’bichiilila jwangalola
80|3|Ana chichi chachimmanyisye kuti mwine jwalakwejo kuwa nkuliswejesya (ku ilemwa)
80|4|Mwine chakumbuchile, basi nikunkamuchisya kumbuchilako
80|5|Nambo mundu jwaliweni kusichila
80|6|Basi jwalakwejo mmwe ni nkunkosowalila
80|7|Pangalitu ulemwa kukwenu naga ngaakuliswejesya (ku ukafili)
80|8|Nambo mundu jwam’bichilile aku juchikangamalaga
80|9|Soni jwalakwejo ali nkun'jogopa (Allah)
80|10|Basi ya jwalakwejo mmwe ni nkuikwanjila
80|11|Ngwamba (ngasintenda iyyo)! Chisimu galakwe (ma Ayaga) gawele chikumbusyo
80|12|Basi jwaakusaka talikumbusye najo (Qur’anijo)
80|13|(Jili) mu ikalakala yakuchimbichikwa
80|14|Yapenani, yakuswejesyedwa
80|15|Ili m’makono mwa akulemba (Achimalaika)
80|16|Wakuchimbichika, waakunda (malamusi)
80|17|Pamasile palaniwe mundu (kafili), kanila kwakwe kwalakweku ni kwantiuli
80|18|Ana an'gumbile kuumila mu chinduchi
80|19|Kuumila m’mesi (gawalume ni wakongwe) an'gumbile, ni kumpanjila mpango (wakagumbidwe kakwe)
80|20|Kaneka naakun'jepepachisyaga litala (lyakopochela ku duniya)
80|21|Kaneko nakasampaga chiwa ni kunsiika m’malembe
80|22|Soni patachisakapo tachinsyusya
80|23|Ngwamba! Chisimu (kafili) nganakwanilisyepe yannamwile (Allah)
80|24|Basi achetelele mundu ya yakulya yakwe
80|25|Chisimu Uwwe tukasakusula mesi (gawula) mwamachili
80|26|Kaneka ni tukasaligangaga litaka kuliganga kusyene
80|27|Ni tukasakoposya mwalakwemo songolo
80|28|Kwisa soni isogosi ya zabibu ni maupulu (gakulya ilango)
80|29|Ni kwisa soni isogosi ya zaituni (yakwenga mauta) ni itela yatende
80|30|Ni migunda jaitela yejinji
80|31|Kwisa soni isogosi (yamitundu mitundu) ni mopo
80|32|(Kuwa) yakunsengwasya wanganyammwe ni ilango yenu
80|33|Basi ndema jaliichiika lipenga lyakusiwa m’mawiwi (ligongo lya machili gakwe)
80|34|Lyele lisikulyo mundu tachatila achimwenegwe
80|35|Kwisa soni mamagwe ni babagwe
80|36|Ni kwisa soni wankwakwe ni wanache wakwe
80|37|Mundu jwalijose mwa wanganyao lyele lisikulyo tachikola yakunkwanila (kuntendekasya kuti akakosowalila ya jwine)
80|38|Ngope sine lyele lisikulyo sichiwa syakumelemenda
80|39|Syakusechelela ni kusengwa (pakupikana yakuja ku Mbepo)
80|40|Sano ngope sine lyele lisikulyo sichipakala luwundu
80|41|Sichiwa siunichilidwe ni chipi
80|42|Wanganyao ni wali achimakafili wakusakasya nnope
81|1|Pandema jalichikulunjidwa lyuwa (nikutyoka lilanguka lyakwe)
81|2|Ni ndema jasichipatuka ndondwa
81|3|Ni ndema jagachijendesyedwa matumbi (paagachuwa m’mangwakwe)
81|4|Ni ndema jasichilechedwa ngamiya syana mawele gepele
81|5|Ni ndema jaichisonganganyisyidwa inyama yamwitinji
81|6|Ni ndema jasichikolesyedwa mbwani moto
81|7|Ni ndema jajichilumbikanyisyidwa mitima (ku ilu yakwe)
81|8|Ni ndema jachachiwusyidwa mwanache jwankwongwe jwawasichidwe ali jwaumi
81|9|Kuti wawulajidwe ni ulemwachi
81|10|Ni ndema jaichipindikulidwa ikalakala (mugalembedwe masengo gamundu)
81|11|Ni ndema jalichitandukulidwa liwunde
81|12|Ni ndema jauchikwisilidwa Moto Waukali
81|13|Ni ndema jajichiwandichisyidwa Mbepo
81|14|Mundu jwalijose tachimanyilila yayiche nayo
81|15|Basi ngusilumbila ndondwa syasikusisika muusi
81|16|(Ni) syasikwendaga (chilo kaneka) ni kusisika pakutiwila
81|17|Ni nguchilumbila soni chilo ndema jachikwika ni kutyoka
81|18|Ni ngukulumbila soni kumasikusiku ndema jakukulanguka
81|19|Chisimu aji (Qur’aniji) gawele malowe ga (kulungusyidwa ni) Ntenga Jwakuchimbichika (Jibulilu)
81|20|Nsyene machili, soni jwana uchimbichimbi wapenani kwa (Allah) Nsyene Arishi (Chindanda Chaulungu)
81|21|Jwakundidwa malamusi kwinaniko (ni Achimalaika) soni jwakulupichika
81|22|Soni Nnongo n'jenuju (Muhammadi ﷺ) nganawa jwamasoka
81|23|Soni chisimu chene (Muhammadi ﷺ) wam'bweni jwalakwe (Jibulilu mu kagumbidwe kakwe kasyesyene) kuchipelela chameso chakuonechela (cha ku ngopoko lyuwa)
81|24|Soni jwalakwe nganijuwa jwausuchi pa (umanyilisi wa) yakusisika
81|25|Soni aji (Qur’an) nganigawa malowe ga shetani jwakuwinjidwa
81|26|Nambi kwapi nkuja
81|27|Nganijiwa aji (Qur’an) ikaweje chikumbusyo cha iwumbe yosope
81|28|Kwa mundu jwaakusaka mwa jenumanja kuti ajongoche
81|29|Ni nganim'ba nsachile, ikaweje akasache kaje Allah M’mbuje jwa iwumbe yosope
82|1|Pandema jalichipasuka liwunde
82|2|Ni ndema jasichilakatika ndondwa
82|3|Ni ndema jasichigumuchila mbwani
82|4|Ni ndema jagachiukulidwa malembe
82|5|Mundu jwalijose juchimanyilila yajwalongwesye (kupanganya) ni yajwalesile munyuma
82|6|E mmwe amundu! Ana ni chichi chinnyenjile kwa (kwikanila kunnyosya) M’mbuje gwenu (Allah) Jwantuka wejinji
82|7|Ajula jwawan'gumbile, ni kunkolosya pa kunnandanya (iwalo yenu) soni ni kun'golosya (nsingu wenu)
82|8|Mukawoneche kalikose kawasachile (kuti m'bonecheje) wampanganyisye
82|9|Ngwamba! Nambo kuti wanganyammwe nkukanila ya malipilo
82|10|Soni chisimu kwa jenumanja kwana (Achimalaika) wakunnolela (ni kusunga itendo yenu)
82|11|Wakuchimbichika, wakulemba
82|12|Akumanyilila yankuntenda
82|13|Chisimu atenda ngoto chachiwa nchindimba (mu Mbepo Jakusengwasya)
82|14|Sano wandu wakusakasya nnope, chisimu chene tachiwa m’Moto Waukali
82|15|Chachiujinjila Lisiku Lyamalipilo
82|16|Soni wanganyao ngasawa asowile mwalakwemo (pakopoka ata panandi)
82|17|Ana ni chichi champaka chimmanyisye ya Lisiku Lyamalipilo
82|18|Soni ana ni chichi champaka chimmanyisye ya Lisiku Lyamalipilo
82|19|Lyele ni lisiku lyangakola mundu chilichose chanti ni kunkamuchisya mundu jwine. Nombe ulamusi (wosope) lyele lisikulyo uchiwa wa Allah pe
83|1|Ipotesi ni yao wakupuungusya (miliingo)
83|2|Awala waakutiji naga ndema jaakulilinjila ku wandu (pakwasuma indu yao) akasaligumbachisyaga
83|3|Nambo pa ndema jaakwaaliinjila (wanduo) kapena kwapimila (pakwasumisya indu) akupungusyaga
83|4|Ana ngakuganisya wanganyao yanti chachiukulidwa (m’malembe)
83|5|Pa Lisiku Lyekulungwa nnope
83|6|Lisiku lyatachijima wandu pameso pa M’mbuje jwa iwumbe yosope
83|7|Yakuona! Chisimu yakulembedwa ya (masengo ga) wandu wakusakasya nnope ili mu Sijjin
83|8|Ana ni chichi champaka chimmanyisye ya Sijjin
83|9|Chele ni chitabu (chekulungwa) chachilembedwe (nkati mwakwe yakusakalape)
83|10|Ipotesi lyele lisikulyo taachiipata wakanila
83|11|Awala wakukanila ya Lisiku Lyamalipilo
83|12|Ni pangali jwampaka alikanile lyalakwelyo ikaweje jwalijose jwakusumba mpika jwasambi syejinji
83|13|Pandema jakusoomedwa kukwakwe ma Aya Getu akasatiji: “Asi ni adisiadisi sya wandu wandanda.”
83|14|Ngwamba! Nambo kuti m’mitima mwao mwana nkuwo wa (ilemwa) yaawele ali nkupanganya
83|15|Yakuona! Chisimu wanganyao lyele lisikulyo kwa M’mbuje gwao (Allah) tachisiwilidwa (mwanti ngaaja kum’bona)
83|16|Kaneka chisimu wanganyao tachiujinjila Moto Waukali
83|17|Kaneko ni kuchiwechetedwa kuti: “Ayi ni ayilayila yamwaliji nkuikanila.”
83|18|Yakuona! Chisimu yakulembedwa ya (masengo ga) atenda ngoto ili mu Illiyyun
83|19|Ana ni chichi champaka chimmanyisye ya Illiyyun
83|20|Chalakwecho ni chitabu (chekulungwa) chachilembedwe (nkati mwakwe yambonepe)
83|21|Akuchiwichilaga umboni (Achimalaika) wawandichisyidwe (kwa Allah)
83|22|Chisimu atenda ngoto tachiwa m’chindimba (mu Mbepo Jakusengwasya)
83|23|Ali pachanya pa indanda yetandiche chenene aku achilolaga (ku chindimba chawapele ni kum'bona soni Allah)
83|24|Tinchikumanyilila pangope syao kumelemenda kwa chindimba
83|25|Takamwesyedweje nkologo wambone nnope wesiwe (ni isiwilo yakulimbangana)
83|26|Kumbesi kwa kumwako (chikukanunjileje luwumba lwa) miski. Sano kuti akaipate yele basi apikisane akupikisana (pakutenda yambone)
83|27|Soni chakuwanganyichisya chakwe (nkologowo chigakawe) mesi gakuumila mu Tasnim
83|28|Jwalakwejo ni tutumule jwachakamweje (wandu) wakuwandichisyidwa (kwa Allah)
83|29|Chisimu (ku duniya) wandu wawannewele (Allah) waliji nkwaseka wandu wakulupilila
83|30|Mwanti ndema jawaliji nkupita (wakulupililao) paali wanganyao waliji nkukupililana meso (mwakuchembulusya)
83|31|Sano naga atite agalauche kuja kwaachin'jao wagalaukaga ali nkusengwa (ligongo lya kuchembulusya kwao)
83|32|Soni naga ali wawenimo watiji: “Chisimu wanganyawa ni wali wakupotela nnope.”
83|33|Nambotu (achimakafilio) nganatumisyidwa kuwa wakwalolela (Asilamu nikusunga itendo yao)
83|34|Nambo lelojino (lisiku lya Kiyama) wandu wawakulupilile chawe ali nkugaseka makafili
83|35|Ali pachanya pa indanda yetandiche chenene aku achigalolaga (makafiligo galinkulagasika)
83|36|Ana alipiidwe achimakafili pa yawaliji nkutenda
84|1|Pandema jalichipapuka liwunde
84|2|Ni kwisa kunda lilamusi lya M’mbujeegwe, soni liichiwajilwa (kuti likunde)
84|3|Ni ndema jalichijasyisyidwa litaka (pakusyaga matumbi ni ikwesya)
84|4|Ni kwisa kuponya kusa (litakalyo) yayaliji nkati mwakwe nikuwa mwangali chachipali
84|5|Ni kwisa kunda lilamusi lya M’mbujeegwe, soni liichiwajilwa (kuti likunde)
84|6|E mmwe amundu! Chisimutu mmwe nkukangamala wa kwa Ambuje wenu (Allah) nchilimbichilaga (kutenda itendo yambone kapena yakusakala), basi ni tinchisimangana nayo (pa lisiku lya Kiyamalyo)
84|7|Sano mundu jwatachipedwa chitabu chakwe ku nkono wakwe wan'dyo
84|8|Basi jwalakwe tachiwalanjidwa kuwalanjidwa kwakwepepala
84|9|Soni ni tachiujila kwa achalongo achin'jakwe ali jwakusengwa
84|10|Nambo mundu jwatachipedwa chitabu chakwe cha kunyuma kwa n'gongo wakwe
84|11|Basi jwalakwe, tachichiwilanga chonasiko (kuti bola agambe kuwa, nambo ngasiyikomboleka)
84|12|Ni tachijinjila ku Moto Wakulapuka
84|13|Chisimu jwalakwe jwaliji jwakusengwa (pajwaliji) ni achalongo achin'jakwe (ku duniya)
84|14|Chisimu jwalakwe jwasimichisyaga kuti ngasaujila (kwa Allah)
84|15|Elo! Chisimu Ambujegwe waliji ali nkunnolechesya
84|16|Basi ngukulumbila kuchejela kwegulo
84|17|Kwisa soni chilo ni yachikusonganganyaga
84|18|Ni mwesi ndema jaukwanila lilanguka (lyakwe)
84|19|Chisimu wanganyammwe chinsimanganeje nako kawe kane kutyochela pa kawe kane (paumi wa duniya uno mpaka kwa Akhera)
84|20|Ana akwete chichi wanganyao chikwatendekasya kuti akakulupilila
84|21|Soni pati jichisoomedwaga kukwao Qur’an wangasujudu
84|22|Nambo kuti achimakafili agamba kanila basi
84|23|Sano Allah ni jwaakuyimanya chenene yaakusonganganya wanganyao
84|24|Basi mwatagulilani ya ilagasyo yakupoteka nnope
84|25|Ikaweje awala waakulupilile ni kutendaga yambone, akwete kupata wanganyao malipilo gangamala
85|1|Ngulilumbila liwunde lyalikwete ndondwa syekulungwa-kulungwa ni mwakwenda mwakwe
85|2|Ni Lisiku Lyewichidwe chilanga
85|3|Kwisa soni nkuwichila ni nkuwichilidwa umboni
85|4|Pamasile pawalaniwe achinsyene masimbo
85|5|(Ga) moto wawakwete sasu (syejinji syakuukolechesya ni kwachomela wandu wakulupilila)
85|6|Pandema janti wanganyao waliji ali chitamile mungulugulu mwakwe
85|7|Soni wanganyao waliji aku ali nkulolela yawaliji nkwatenda wakulupilila (yakwachoma motoyo)
85|8|Ni nganauwona ulemwa uliose kwa jamanjao ikaweje ligongo lyanti waliji nkunkulupilila Allah Jwamachili gakupunda, Jwakulapilildwa kusyesyene
85|9|Ajula Jwauli wakwe uchimwene wa kumawunde ni petaka, sanotu Allah pa chindu chilichose awele Mboni
85|10|Chisimu awala wawalagasisye wakulupilila wachilume ni wakulupilila wachikongwe (pakwachoma moto) kaneka ni ngatenda toba, basi akwete kupata ilagasyo ya Jahannama, soni akwete kupata ilagasyo yakutinisya
85|11|Chisimu awala waakulupilile ni kutendaga yambone, akwete kupata Matimbe ga ku Mbepo gasikujilima cha pasi pakwe sulo. Kwalakweko nikupunda kwekulungwa
85|12|Chisimu kapeleche ka ilagasyo ka Ambuje wenu (Allah) kawele kaukali nnope
85|13|Chisimu Jwelepejo ni juwatandisye (gumba iwumbe) soni ni jutachiyiusya-usya (kuigumba panyuma pakonasika)
85|14|Soni Jwalakwe ni Jwakululuka kusyene Jwachinonyelo chejinji
85|15|Nsyene Arish (Chindanda Chaulungu), Jwakuchimbichika kusyene
85|16|Jwakutenda yajukusaka mwangalepeleka
85|17|Ana jinyyiche abali ja mikutula ja asilikali
85|18|Achina Firiauna ni achina Samuda
85|19|Nambo kuti achimakafili ali mu kukanila basi
85|20|Sano Allah ni wasyungulile chakunyuma kwao
85|21|Nambo jalakweji ni Qur’an Jakuchimbichika
85|22|(Jilembedwe) mu Ubawo Wagosedwa
86|1|Ngulilumbila liwunde ni chakwisa chilo
86|2|Ana ni chichi champaka chimmanyisye ya chakwisa chilo
86|3|(Jalakwejo ni) ndondwa jakupowola (chipi ligongo lya kuwala nnope)
86|4|Pangali mundu jwalijose ikaweje kwa jwalakwejo kwana nkunnolela (jwaakusunga itendo yakwe)
86|5|Basi achetelele mundu, ana agumbidwe kuumila ku chichi
86|6|Agumbidwe kuumila ku mesi gakusumbika
86|7|Gakopokaga kutyochela chilikati cha maupa ga n'gongo (wa walume) ni maupa ga chidali (cha wakongwe)
86|8|Chisimu Jwalakwe (Allah) pakum'buchisya (kuwumi mundujo) awele Jwakombola kusyene
86|9|Lisiku lyasichionechela papaswela asili (syosope)
86|10|Ni ngasakola (mundujo) machili galigose namuno nkulupusyo
86|11|Ngukulumbila kwinani kwagwisyagwisya wula
86|12|Ni ngulilumbila soni litaka lyaliganjikaga (pakoposya mmela)
86|13|Chisimu jalakwe (Qur’aniji) gawele malowe gakulekanganya (chilikati cha yakuona ni yaunami)
86|14|Soni jalakweji nganijiwa chindu chambenje
86|15|Chisimu wanganyao akuwa ali nkutenda malindi (kwa Asilamu)
86|16|None ni ngwauchisya malindi (gaogo pangaapa ilagasyo chitema kuti alilechelele)
86|17|Basi, mwalechelesyani achimakafili, mwalechelelani panandipe (chaiwone)
87|1|Liswejesyani lina lya Ambuje wenu (Allah) Wapenani kusyene
87|2|Awala wawagumbile (chilichose) ni kuchikolosya
87|3|Soni Awala wawapimiile (chilichose mwachiichiweela) ni kuchijongolela (ku yawachipimileyo)
87|4|Soni Awala waakumesya mopo
87|5|Ni kuwusyusya kuwa wejumu wakupiililila
87|6|Chitunsoomesye ni ngan'diwalila
87|7|Ikaweje yasachile Allah, chisimu Jwalakwe jukumanyililaga yakuonechela ni yayikasasisika
87|8|Ni chitun'jepepachisye litala lyakwalukangana (lyakutendela yambone)
87|9|Basi kumbusyani naga kumbusyako tikuwe kwakamuchisya
87|10|Talikumbusye mundu jwaakun'jogopa (Allah)
87|11|Ni takuwambale (mundu) jwakusakala nnope
87|12|Ajula jwatakajinjile ku Moto Wekulungwa
87|13|Soni ngachija kumpata chiwa mwalakwemo, nambo soni ngaaja kuwa ni umi (wambone)
87|14|Pamasile paapundile mundu jwaliswejesye (ntima wakwe)
87|15|Ni akuwa ali nkulikumbuchila Lina lya Ambujegwe (pakulikolanga) aku achiswaliji
87|16|Nambo wanganyammwe nkulongosya umi wa duniya
87|17|Kutendaga Akhera ni jambone nnope soni jandamo
87|18|Chisimu yalakweyi yili mu ikalakala yandanda
87|19|Ikalakala ya Ibrahima ni Musa
88|1|Ana jinyyiche abali ja chakuunichila (wandu ni yogoyo yakwe, jajili Kiyama)
88|2|Ngope sine lyele lisikulyo sichiwa syakunyosyeka
88|3|Syasyapanganyisye masengo (gasambi ku duniya), syakupela (nikwaluka ku Akhera)
88|4|Sichijinjila ku Moto Wakupoteka nnope
88|5|Sichimwesyedwa mu tutumule jwansemule kusyene
88|6|Ngasakola wanganyao yakulya ikaweje miwa janchongwe
88|7|Jangajimbasya soni jangakamuchisya ku sala
88|8|Ngope sine lyele lisikulyo sichiwa m’chindimba
88|9|Ligongo lya masengo gakwe (gambone) sichiwa syakusengwa
88|10|Ku Mbepo Japenani
88|11|Ngasisija kupikana kwalakweko yangali mate
88|12|Kweleko kwana tutumule jwakujilimaga
88|13|Kweleko kwana itengu yauchimbichimbi yenyakulidwe
88|14|Ni migawo jewichidwe (chilepe)
88|15|Ni misago jejalidwe mu ntungo wambone
88|16|Ni yakutandika yaofuofu yetandichidwe posepose
88|17|Ana ngakujiona ngamiya yajatite kagumbidwe
88|18|Ni liwunde yalyatite kanyakulidwe
88|19|Ni matumbi yagatite kasimichidwe
88|20|Ni litaka yalyatite katandichidwe
88|21|Basi kumbusyani, chisimu mmwejo ni nkukumbusya
88|22|Nganim'batu mmwe wakwakanganichisya wanganyao (chikulupi)
88|23|Ikaweje jwatagalauche (kuleka masengo gambone) ni kufulu (kuleka Usilamu)
88|24|Basi Allah tachinnagasya ni ilagasyo yekulungwa nnope
88|25|Chisimu Kukwetu pe ni kwakuujila kwao
88|26|Soni chisimu kuwalanjidwa kwao kuli Nowe
89|1|Ngukulumbila kumasikusiku
89|2|Ni ilo likumi (yandanda yamwesi wa Mfungotatu)
89|3|Ni (indu yayili) yiwiliyiwili kwisa soni (yayili) chimochimo
89|4|Ni chilo ndema jachikuwigula
89|5|Ana mu yalakweyi ngawa mwana kulumbila kwakwanila, kwa jwakwete lunda
89|6|Ana nganinyyiona yawatite Ambuje wenu kaape ipotesi wanya Adi
89|7|Wa ku Irama; achalewulewu mpela misaati
89|8|Wanganagumbidweje wane wanti chisawu wanganyao mu ilambo (ine)
89|9|Ni wanya Asamuda wawaliji nkusokola maganga pachiwata (chakuwilanjikwa Wadi Qura kuwa majumba gao)
89|10|Kwisa soni Firiauna nsyene ichili (yakulimbanganyichisya uchimwene wakwe)
89|11|Awala wana kusumbaga mpika mu ilambo (pakusakasya)
89|12|Ni watupiye mwalakwemo kuwatanganya
89|13|Basi Ambuje wenu wapungulile wanganyao mitundu ja ilagasyo (yakupoteka nnope)
89|14|Chisimu Ambuje wenu awele Wang'unulila (masengo ga wandu, mwanti chachalipila mwaakupanganyichisya)
89|15|Sano mundu ndema jaakun'dinga Ambujegwe pakunchimbichisya ni kumpa chindimba, basi akasatiji: “Ambuje wangu anjimbichisye (ligongo une nijwakuwajilwa kupata yeleyi).”
89|16|Nambo ndema jaakun'dinga pakunnandiyichisya lisiki lyakwe, akasatiji: “Ambuje wangu anjalwisye.”
89|17|Ngwamba! Nambo kuti ngankwatendelaga yaukoto wanache wawina
89|18|Soni ngankuchisyanaga yaagaliisya masikini
89|19|Ni nkulyaga chipanje chamalekwa kalye kakutunduka
89|20|Ni nkuchinonyelaga soni chipanje kachinonyele kakupelenganya nnope
89|21|Ngawa (mwankutendelamo)! Ndema jalichisyajidwa litaka syajidwe-syajidwe
89|22|Ni kwika Ambuje wenu (Allah kukwiilanya magambo), Achimalaika ali ndandanda
89|23|Ni kwikanajo lyele lisikulyo Jahannama! Lyele lisikulyo mundu tachikumbuchila (yawapanganyisye), nambo ana kuchinkamuchisya chichi kwele kumbuchilako
89|24|Tachiti (pakuligamba): “Nkongwene! Bola ngalongosye (yambone yakungamuchisya) pa umi wangu (walelo uno).”
89|25|Mwanti palyele lisikuli, pangali jwampaka apeleche ilagasyo mwatachipelechela (Allah)
89|26|Soni pangali jwampaka atawe mwatachitawila (Jwalakwe)
89|27|E mmwe antima wakutulala
89|28|Wujilani kwa Ambuje wenu n'di wakusengwa ni kunonyeledwa
89|29|Jinjilani mwikuga lya achikapolo Wangu
89|30|Soni jinjilani ku Mbepo Jangu
90|1|Nguulumbila awu musi (wa Maaka)
90|2|Soni mmwe (Muhammadi ﷺ) tinchiwa wakundisyidwa (kuputa ngondo) mu wele musiwu
90|3|Ni ngullumbila soni nangolo ni uwelesi wajuweleche
90|4|Chisimu pamasile patun'gumbile mundu m’matabu
90|5|Ana juganichisya yanti pangali wampaka ankombole (kumpa ilagasyo)
90|6|Jukuwecheta (mwakutwanga kuti): “Njonasile yipanje yejinji (kuti Usilamu usilale).”
90|7|Ana juganichisya kuti pangali waakun'bona
90|8|Ana nganitun'gumbila meso gawili (gajukulolela)
90|9|Ni lulimi kwisa soni ngomo siwili (syajukuwechetela)
90|10|Ni tun’jongolele matala gawili (lyambone ni lyakusakala, kuti jusagule lyajukusaka)
90|11|Ana pakwete pajujesile litala lyamwitumbi (lyalikam’bikasye ku Mbepo)
90|12|Ana ni chichi champaka chimmanyisye ya litala lyamwitumbi
90|13|(Litala lyamwitumbi nimasengo gambone nambo gakunonopa, mpela): gopola kapolo
90|14|Kapena kupeleka yakulya palisiku lyasala
90|15|(Kumpa) jwawina jwapaulongo
90|16|Kapena masikini jwaluwunduwundupe (ligongo lyakulaga nnope)
90|17|Soni nikuwa (nkutola yakulyajo) jumpepe mwa awala waakulupilile, ni kulimbikasyanaga ya kupilila soni ni kulimbikasyanaga ya kutendelana chanasa
90|18|Wanganyao niwandu wakun'dyo (wali wambone)
90|19|Nambo wandu waagakaaniile ma Aya Getu wanganyao niwandu wakunchiji (wali wakusakala)
90|20|Kwawanganyao kuchiwa kwana Moto Wakuunichila ni kutika (wangali pakopochela)
91|1|Ngulilumbila lyuwa ni lilanguka lyakwe
91|2|Ni mwesi ndema jaukulikuya (lyuwalyo)
91|3|Ni muusi ndema jaukulilosya palangulangu
91|4|Ni chilo ndema jachikuliunichila (kuti likaoneka)
91|5|Kwisa soni liwunde ni Juwalitawile (mwakulitalichisya)
91|6|Ni litaka ni Juwalitandiche (mwakulijaasasya)
91|7|Kwisa soni ntima ni Juwaukolosisye
91|8|Basi ni jwaumanyisye yakusakala yakwe ni yambone yakwe
91|9|Pamasile paapundile jwauswejesye (ntima wakwe)
91|10|Soni pamasile papelelwe jwautwinyichisye (ntima wakwe mu sambi)
91|11|Waakaaniile wanya Asamudu ligongo lyakusumba mpika kwao
91|12|Ndema jajwalipeleche jwakusakalilwa jwao (kuulaga ngamiya)
91|13|Basi Ntenga jwa Allah (Swaleh) wasalile kuti: “(Aji ni) ngamiya ja Allah, sano ngasin'jikanyaga kumwa mesi (palisiku lyakwe)
91|14|Nambo wankaaniile nikujiulaga; basi Ambuje wao wajonasile ligongo lya chilewi chao; niwalandenye pachonasikocho
91|15|Soni jwangajogopa yakuichisya yakwe
92|1|Nguchilumbila chilo ndema jachikuunichila (chilichose ni chipi chakwe)
92|2|Ni muusi ndema jakukulanguka
92|3|Ni Ajula (Allah) Jwagumbile chachilume ni chachikongwe
92|4|Chisimu itendo yenu iwele yakulekangana-lekangana
92|5|Sano mundu jwaakutola (petala lya Allah) ni kuwa niwoga (wakun'jogopa Jwalakwe)
92|6|Ni kulupilila yambone nnope (yatakalipidwe ligongo lyakutola)
92|7|Basi chitun'jepepachisye litala lyakwalukangana (lyakutendela yambone)
92|8|Nambo mundu jwachatende ubayili ni kuliona kusichila
92|9|Ni kanila yambone nnope (yaakajiile kuipata akatole)
92|10|Basi chitun'jepepachisye litala lyausito (lyakutendela yakusakala)
92|11|Soni ngasichija kunkamuchisya chipanje chakwe ndema jagwila (ku Moto)
92|12|Chisimu Kukwetu nikwachili chongolo
92|13|Soni chisimu Uwwe ni twachinsyene Akhera ni Duniya
92|14|Basi nguntetela ya Moto waukolela (mwamachili)
92|15|Ngaaja kuwujinjila ikaweje jwakusakalilwa nnope
92|16|Ajula jwaakuwa nkukanila ni kusyulula
92|17|Ni takawambasyidwe nao mundu jwawoga kusyene (wakun'jogopa Allah)
92|18|Ajula jwaakutola chipanje chakwe pakuliswejesya
92|19|Soni pangali kwa jwalakwe jwalijose jwawantendele yaukoto yaikuwa ili nkuusyidwa
92|20|Ikaweje (jukutola) pakusachilila Ngope ja M’mbujeegwe (Allah) Jwapenani kusyene (kuti jukajione ku Akhera)
92|21|Ni juchija kusengwa
93|1|Nguulumbila nsana
93|2|Ni chilo ndema jachikutulala
93|3|Ngananneka Ambuje wenu (mmwe Muhammadi ﷺ) soni nganam'benga
93|4|Soni chisimu umi wambesi uwele wambone nnope kukwenu kupunda wandanda
93|5|Soni tachija kumpa Ambuje wenu (yambone) ni tinchisengwa
93|6|Ana nganansimana n'di wawina nikumpa liwuto lyambone
93|7|Soni ni wansimene n'di wangachimanya chongoko (jajili Qur'an ni malamusi ga Dini) nikun'jongola
93|8|Ni wansimene soni n'di wakulaga nikunsichilisya
93|9|Sano mwanache jwawina basi ngasimunchima
93|10|Nombe soni jwakuwenda basi ngasimunkalipila
93|11|Soni chindimba cha Ambuje wenu (Allah) basi chisimbani (pakutogolela ni kutenda yambone)
94|1|Ana nganitunsapangulila (mmwe Muhammadi ﷺ) chidali chenu (pakumpa utume)
94|2|Ni tuntuusile nsigo wenu (wausito wa kalungusye ka utenga, pakun’jepepachisya kalungusye kakwe)
94|3|Awula (nsigo wakwe) wawalumbisye n'gongo wenu
94|4|Ni tunnyakuliile kusaalidwa kwenu
94|5|Basi chisimu pakuli kunonopa pana kwepepala
94|6|Chisimu pakuli kunonopa pana kwepepala
94|7|Sano pati mmalisyisye (masengo genu), basi limbichilani (kutenda ibada)
94|8|Soni kwa Ambuje wenu pe (Allah) basi sachililani (ukoto Wakwe)
95|1|Nguulumbila nkuju ni nzaituni
95|2|Ni litumbi lya Sinai
95|3|Kwisa soni awu nsinda (wa Maaka) wantunjelele
95|4|Chisimu pamasile patun'gumbile mundu mu kagumbidwe kambone nnope
95|5|Kaneka nitukum'busyaaga kuwa jwapasi kwapunda wapasi wosope (pa uchekulu wakulepela nao kutenda yambone)
95|6|Ikaweje wandu waakulupilile ni kutendaga yambone (ali wachilimbanganile), basi akwete kupata wanganyao malipilo gangamala
95|7|Ana panyuma (pa kuimanya yele) nichichi chikuntendekasya kanila ya malipilo (ga pa Kiyama)
95|8|Ana Allah nganawa Nkwiilanya chenene (magambo) kwapunda akwiilanya wosope
96|1|Soomani mu lina lya Ambuje wenu (Allah) waagumbile
96|2|Agumbile mundu kuumila mu chipande chamyasi jekamatane
96|3|Soomani! Soni Ambuje wenu ni Wantuka kusyene
96|4|Awala waajiganyisye (kulemba) ni chakulembela
96|5|An'jiganyisye mundu yawalekaga ngaimanya
96|6|Yakuona! Chisimu mundu akuwaga jwakusumba mpika (pa kulikwesya)
96|7|Ligongo lyakuliona kusichila
96|8|Chisimu kwa Ambuje wenu pe (Allah) ni kwakuujila
96|9|Ana mum'bweni ajula jwaakuwa nkunkaanya
96|10|Kapolo (jwa Allah) ndema jajukusaka kuswali
96|11|Ana nkuyiona uli najuwaga (Muhammadi ﷺ) juli pachongoko
96|12|Kapena jukulamula ya woga (wakun'jogopa Allah)
96|13|Nambi nkuyiona uli nawaga (Abujahalio) akukanila ni kusyulula
96|14|Ana ngaakumanyilila yanti Allah akwaona (yaakutenda)
96|15|Ngwamba! Chisimu naga ngaakuleka, chiitwawuta umbo syapewuwo (pakwaponya ku Moto)
96|16|Liwuwo lyakwe lyaunami soni lyakulemwa
96|17|Basi waawilanje wandu wakwe (kuti ankamuchisye)
96|18|Nowe chitwawilanje Azabaniya (asilikali wa ku Moto)
96|19|Ngwamba! Mmwe ngasimunkunda jwalakwejo, nambo nsujuduji (kuswali) ni n’diwandichisyeje (kwa Allah)
97|1|Chisimu Uwwe tujitulwisye jalakwe (Qur'aniji) m’Chilo Chakuchimbichika
97|2|Ana ni chichi champaka chimmanyisye ya Chilo Chakuchimbichika
97|3|Chilo Chakuchimbichikachi chiwele chambone nnope kupunda myesi jakwana sausande
97|4|Achimalaika akasatulukaga pamo ni Nsimu (Jibulilu) mu Chele (Chilochi) kwa lisosa lya M’mbuje gwao, kwisa kulondesya chindu chilichose (pakuchiwika mu mpango wakwe)
97|5|Ntunjelele-tunjelelepe! Chele Chilocho, mpaka kumasikusiku
98|1|Wandu achimakafili kutandila achinsyene chitabu (Ayuda ni Akilisito) kwisa soni wakuwanganya (Allah ni isanamu), nganawa alekangene (ni ukafili wao) kwikanila ndema ja chayichilile chilosyo chakuonechela palangulangu
98|2|(Jwali) Ntenga (Muhammadi ﷺ) jwakuumila kwa Allah jwaakusooma (Qur’an jajili mu) ikalakala yakuswejesyedwa
98|3|Mwalakwemo mwana malamusi gagoloka
98|4|Chisimu Allah akupeleka chanasa kwa Ntume (Muhammadi ﷺ), nombe nao soni Achimalaika (akum’bombelaga chanasa Ntumejo ﷺ). E jenumanja wankulupilile! Mum’bombelani chanasa jwalakwe ni kum’bombela soni ntendele
98|5|Ni nganalamulidwa ikaweje yanti an'galagatileje Allah mwakunswejechesya dini Jakwe pakupendechela ku Uujika Wakwe (nikutalikangana nayo isanamu), nikuti ajimicheje Swala mwakolosya ni kutolaga Zaka, soni jalakwejo ni dini jagoloka
98|6|Chisimu wandu waakanile (dini ja Usilamu); kutandila achinsyene chitabu (Ayuda ni Akilisito) kwisa soni wakuwanganya (Allah ni isanamu), chakawe m’moto wa Jahannama, chakawe wandamo mwalakwemo. Wanganyao ni iwumbe yakusakala nnope
98|7|Chisimu wandu waakulupilile nikutendaga yambone, wanganyao ni iwumbe yambone nnope
98|8|Malipilo gao kwa Ambuje wao chigakawe Matimbe Gandamo gasikujilima cha pasi pakwe sulo. Chakawe wandamo mwalakwemo kwa yaka ni yaka. Allah tachanonyela (pakwapochela masengo gao gambone), nombe nao tachinonyelwa Najo (pamalipilo gataachaapa). Yalakweyo ni yamundu jwatan'jogope M'mbujeegwe (Allah)
99|1|Pandema jalichitenganyika litaka nichisikinya chakwe chamachili
99|2|Ni kwisa koposya litaka misigo jakwe jausito (ichindu yayaliji nkati mwakwe, mpela malilo ni mitapo jambiya)
99|3|Ni kwisa kuwecheta mundu (mwawoga soni mwakusimonga kuti): “Litite uli (litaka, ana Kiyama jiyiche?)”
99|4|Lyele lisikulyo (litaka) lichiwecheta abali syakwe syosope (sya indu yayatendekwele pachanya pakwe yambone kapena yakusakala)
99|5|Ligongo lyanti Ambuje wenu tachililamula lyalakwelyo (kuti liwechete)
99|6|Lyele lisikulyo wandu tachipwilingana ali m'mikutula jakulekangana-lekangana kuti akaalosye masengo gao
99|7|Basi jwatapanganye chambone chausito wanti chisawu lunyilili, tachija kuchiona
99|8|Nombe soni jwatapanganye chakusakala chausito wanti chisawu lunyilili, tachija kuchiona
100|1|Ngusilumbila hachi syasikuwutuka sili nkupumasika
100|2|Ni syasikoposya moto mu ikotwa mwakwe (pakuwutuka m’maganga)
100|3|Ni syasikwagungumuchila amagongo kumasikusiku
100|4|Nikututumya palakwepo luwundu lwejinji
100|5|Nikulijinjilila palakwepo likuga (lya amagongo)
100|6|Chisimu mundu kwa Ambujegwe (Allah) juwele jwakanila (ukoto waakumpa)
100|7|Soni chisimu jwalakwe jukuwichila umboni pa yalakweyo (kupitila mu itendo yakwe)
100|8|Soni chisimu jwalakwe pakuchinonyela chipanje juwele jwakupelenganya nnope
100|9|Ana ngajukumanyilila pandema jaichikoposyedwa yaili m’malembe
100|10|Nikwisa kwilochesya papaswela yaili m’mitima
100|11|Chisimu lyele lisikulyo M’mbuje gwao (Allah) tachamanya abali syosope (syakwamba yawapanganyaga wanganyao)
101|1|Chagunda ntima (Kiyama)
101|2|Ana chagunda ntima nichichi
101|3|Ana ni chichi champaka chimmanyisye ya chagunda ntima
101|4|Lyele ni lisiku (lya Kiyama) lyachachiwa wandu (sakalaalii!) mpela mapuluputwa gakusapalala
101|5|Nombe matumbi gachiwa (nkuwululuka) mpela litonji lyetyosye mbele
101|6|Sano mundu jwachiukasitope n'diingo wakwe (wa yambone, nikwepepala yakusakala)
101|7|Basi jwalakwejo takawe mu ndamo jakusengwasya
101|8|Nambo mundu jwachiukajepepale n'dingo wakwe (wa yambone, ni kusitopa yakusakala)
101|9|Basi liuto lyakwe ni ku Hawiya
101|10|Ana ni chichi champaka chimmanyisye ya jele (Hawiya)
101|11|Wele ni Moto Wakoocha nnope
102|1|Kumpele chipaka kusonganganya (ya duniya mwampikisano kuleka ganisya ya Akhera)
102|2|Mpaka nkwikanila kwaula ku malembe (n'di m'bwile)
102|3|Ngwamba! Chinchiika kumanyilila
102|4|Soni ngwamba! Chinchiika kumanyilila
102|5|Ngwamba! Ingawe mwamanyililaga umanyilisi usyesyene (nga nganin'jijilikaga ni ya duniya)
102|6|Chisimu chene chinkauone Moto Waukali
102|7|Soni chinkauone kusyene ni liso lyakusimichisya
102|8|Soni lyele lisikulyo tinkawusyidwe kusyene ya chindimba (chawampele pa duniya)
103|1|Ngujilumbila ndawi
103|2|Chisimu chene mundu ali nchasiko (ni kupelelwa)
103|3|Ikaweje awala waakulupilile ni kutendaga yambone, ni kulimbisyanaga ya (kuya ichindu) yakuona, ni kulimbisyanaga soni yakupilila
104|1|Ipotesi ni yakwe jwalijose jwakwasogoda ni kwachembulusya wandu mwakwamumunya
104|2|Ajula jwaachisonganganyisye chipanje nikuchiwalanjilaga (ndema ni katema)
104|3|Akuganichisya kuti chipanje chakwecho chichintendekasye kuwa jwandamo
104|4|Ngwamba! Chisimu chene takaponyedwe ku Hutwama
104|5|Ana ni chichi champaka chimmanyisye ya Hutwama
104|6|Wele ni Moto wa Allah wachikolelele (wakuteketulanya chilichose chakuponyedwamo)
104|7|Awula wachiuwa nkukwelela ku mitima
104|8|Chisimu walakweo uchaunichila ni kwaakutika wanganyao (kwakusowa pakopochela)
104|9|(Chachiwa) m’makongwa getandaliche chanchilewu (mwanti ngasakombola kupuluputa)
105|1|Ana nganinyyiona yawatite Ambuje wenu (Allah) pakwajonanga achinsyene ndembo (wawayikaga kugumula Likaaba)
105|2|Ana nganagatenda malindi gao kuwa gakusokonechela
105|3|Ni watumichisye wanganyao ijuni mikutula-mikutula
105|4|Yaliji nkwaasoma ni maganga gelongo lyejoche (ni moto wa ku Jahannama)
105|5|Niwatesile kuwa mpela masapi gagalilidwe (ni inyama ni kulukulidwa)
106|1|(Wajonasile achinsyene ndembo) kuti ajendelechele Makuraishi
106|2|Panyendele jao jamaulendo ga chuku (kuja ku Yemeni) ni chawu (kuja ku Shami kumalonda mwantunjelele)
106|3|Basi an'galagatileje M'mbuje jwa aji Nyumba (ja Likaaba)
106|4|Ajula jwawapele yakulya ligongo lyasala, ni kwawambasya ku woga
107|1|Ana mum'bweni ajula jwaakukanila ya malipilo (ga pa Kiyama)
107|2|Basi jwele ni ajula jwaakuntutanga mwanache jwawina
107|3|Soni jwangachisya yagaliisya masikini
107|4|Basi ipotesi niyao wandu wakuswaliji
107|5|Awala wanya waakuwa ali nkusikwanjila swala syao
107|6|Awala wanya waakuwa ali nkutenda ndola
107|7|Ni akuwa soni ali nkukanya yaakamuchisya (pannango, mpela liwago, chipula, lituli ni yine)
108|1|Chisimu Uwwe tumpele (mmwe Muhammadi ﷺ) Kauthara (lusulo lwa ku Mbepo)
108|2|Basi mwaswalilani Ambuje wenu (Allah) nikusikita (inyama yakur’bani yakupelechela mbepesi Kukwakwe ngawaga kwa akumasoka)
108|3|Chisimu jwaakum'benga mmwejo ni jwali jwakatika (upile wakwe ni kusalidwa kwakwe)
109|1|Jilani: “E jenumanja achimakafili!”
109|2|“Ngangalagatila chinkuchigalagatila (kunneka Allah).”
109|3|“Nombe wanganyammwe nganim'ba mun'galagatile (Allah) jwangun'galagatila (kutendaga n'di mu ukafili pemo).”
109|4|“Nombe une soni nganimba nachigalagatile cham'bele n'di nkuchigalagatila wanganyammwe.”
109|5|“Nombe wanganyammwe nganim'ba mun'galagatile (Allah) jwangun'galagatila (kutendaga n'di mu ukafili pemo).”
109|6|“Jenumanja nkwete dini jenu (jagalagatila isanamu) une none ngwete dini jangu (jakun’galagatila Allah).”
110|1|Ndema jachiyiche chikulupusyo cha Allah ni kuwugula (Maaka kuwa m’makono mwa Asilamu)
110|2|Ni kwaona mmwejo wandu ali nkwinjila mu dini ja Allah mikutula-mikutula
110|3|Basi (jele ndemajo) luswejesyani lumbili lwa Ambuje wenu, ni kwawenda chikululuko. Chisimu Walakweo awele Wakupochela nnope toba
111|1|Gajonasiche makono ganagawili ga Abu Lahabi, nombe nao ajonasiche
111|2|Ngaija kwakamuchisya ipanje yao atamuno yawapanganyisye (mpela wanache wawaweleche)
111|3|Takajinjile ku Moto waukwete malamba (gakulapuka)
111|4|Niwankwao wakwe wawaliji nkutwichila sasu (syamiwa nikuntejelaga Muhammadi ﷺ mwakupita)
111|5|Nnukosi mwao (wele wakongweo) chimukawe mwana litondolo lyamiwamiwa (lyakwalagachisya nalyo)
112|1|Jilani: “Jwalakwe ni Allah Jumpepe.”
112|2|“Allah pe ni jwakun'jegama.”
112|3|“Nganaweleka soni nganawelechedwa.”
112|4|“Soni nganakola jwakulanda najo ata jumo.”
113|1|Jilani: “Ngulijuya mwa M’mbuje jwa kumasikusiku.”
113|2|“Ku yakusakala yawaigumbile.”
113|3|“Ni ku yakusakala yachilo ndema jachikwinjila chipi.”
113|4|“Ni ku yakusakala ya (asawi) waakupepela mu iwundo (pakuloga).”
113|5|“Ni ku yakusakala ya jwalitima ndema jajukutenda litima.”
114|1|Jilani: “Ngulijuya mwa M'mbuje jwa wandu.”
114|2|“Nchimwene jwa wandu.”
114|3|“Nnungu jwa wandu.”
114|4|“Ku yakusakala ya nkusongona (pakuunyenjelela ntima yakusakala), jwakuujiilila ni kuliisisa (naga nsyene ntimao juli junkolasile Allah).”
114|5|“Ajula jwaakusongonaga m’mitima mwa wandu.”
114|6|“Jwakuumila m’majini ni mu wandu.”
{
    "name": "yuw-muhammadbinabdu-la",
    "author": "Muhammad Bin Abdul Hamid Silika",
    "language": "Yau",
    "direction": "ltr",
    "source": "https://quranenc.com/en/browse/yaw_silika",
    "comments": "",
    "link": "https://cdn.jsdelivr.net/gh/fawazahmed0/quran-api@1/editions/yuw-muhammadbinabdu-la.json",
    "linkmin": "https://cdn.jsdelivr.net/gh/fawazahmed0/quran-api@1/editions/yuw-muhammadbinabdu-la.min.json"
}