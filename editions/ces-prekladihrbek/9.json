{
    "chapter": [
        {
            "chapter": 9,
            "verse": 1,
            "text": "Zproštění od Boha a posla Jeho pro ty z modloslužebníků, s nimiž jste uzavřeli úmluvu"
        },
        {
            "chapter": 9,
            "verse": 2,
            "text": "Pohybujte se volně po zemi po dobu čtyř měsíců a vězte, že nejste schopni uniknout zásahu Božímu a že Bůh zahanbí nevěřící"
        },
        {
            "chapter": 9,
            "verse": 3,
            "text": "Provolání od Boha a posla Jeho k lidem v den velké pouti: Bůh a Jeho posel se zříkají závazků vůči modloslužebníkům; jestliže se však kajícně obrátíte, bude to pro vás lepší, jestliže se však odvrátíte zády, vězte, že nejste schopni uniknout zásahu Božímu. A oznam těm, kdož neuvěřili, zvěst radostnou o trestu bolestném"
        },
        {
            "chapter": 9,
            "verse": 4,
            "text": "Výjimku tvoří ti modloslužebníci, s nimiž jste uzavřeli úmluvu a kteří vám potom nikterak neškodili a nikomu proti vám nepomáhali. Dodržujte tedy plně vůči nim úmluvu až do vypršení lhůty její, neboť Bůh věru miluje ty, kdož jsou bohabojní"
        },
        {
            "chapter": 9,
            "verse": 5,
            "text": "A až uplynou posvátné měsíce, pak zabíjejte modloslužebníky, kdekoliv je najdete, zajímejte je, obléhejte je a chystejte proti nim všemožné nástrahy! Jestliže se však kajícně obrátí, budou dodržovat modlitbu a dávat almužnu, nechte je jít cestou jejich, vždyť Bůh je věru odpouštějící, slitovný"
        },
        {
            "chapter": 9,
            "verse": 6,
            "text": "Požádá-li tě některý z modloslužebníků o ochranu, mu ji poskytni - aby mohl slyšet slovo Boží. Potom jej nech dospět do místa pro něj bezpečného; a to je proto, že jsou lidé, kteří nic nevědí"
        },
        {
            "chapter": 9,
            "verse": 7,
            "text": "Jak by mohli mít modloslužebníci kromě těch, s nimiž jste uzavřeli úmluvu u Posvátné mešity, úmluvu s Bohem a Jeho poslem? Pokud budou přímí v jednání s vámi, buďte i vy vůči nim přímí, neboť Bůh miluje bohabojné"
        },
        {
            "chapter": 9,
            "verse": 8,
            "text": "Jak jinak? Kdyby nabyli nad vámi převahy, nedodrželi by vůči vám ani spojenectví, ani přísahu úmluvy! A snaží se vás uchlácholit ústy svými, zatímco srdce jejich jsou odmítavá a většina z nich jsou hanebníci"
        },
        {
            "chapter": 9,
            "verse": 9,
            "text": "A oni kupují za znamení Boží věci nepatrné ceny a odvracejí jiné od cesty Jeho. Jak hnusné je to, co provádějí"
        },
        {
            "chapter": 9,
            "verse": 10,
            "text": "A nedodržují vůči věřícímu ani spojenectví, ani přísahu úmluvy a jsou to věru přestupníci"
        },
        {
            "chapter": 9,
            "verse": 11,
            "text": "Jestliže se však kajícně obrátí, budou dodržovat modlitbu a dávat almužnu, pak se stanou vašimi bratry v náboženství. A My srozumitelně vykládáme znamení pro lid, který je vědoucí"
        },
        {
            "chapter": 9,
            "verse": 12,
            "text": "Jestliže však poruší přísahy své poté, co uzavřeli úmluvu, a zaútočí na náboženství vaše, pak bojujte proti vůdcům nevěrectví; a pro ně neplatí žádné přísahy - snad potom přestanou"
        },
        {
            "chapter": 9,
            "verse": 13,
            "text": "Což nebudete bojovat proti lidu, jenž porušil přísahy své a usiloval o vyhnání posla a první vás napadl? Bojíte se jich snad? Však Bůh má větší právo na to, abyste se Ho obávali, jste-li vskutku věřící"
        },
        {
            "chapter": 9,
            "verse": 14,
            "text": "Bojujte tedy proti nim a Bůh je vašima rukama potrestá a zahanbí a dopomůže vám k vítězství nad nimi a uzdraví hrudě věřících"
        },
        {
            "chapter": 9,
            "verse": 15,
            "text": "a odstraní hněv ze srdcí jejich. A Bůh přijme pokání, od koho chce, vždyť On vševědoucí je i moudrý"
        },
        {
            "chapter": 9,
            "verse": 16,
            "text": "Nebo se snad domníváte, že budete opuštěni, dříve než Bůh pozná ty z vás, kteří bojují na cestě Jeho a kteří si nevzali za spojence nikoho kromě Boha, Jeho posla a věřících? Bůh zajisté je dobře zpraven o všem, co děláte"
        },
        {
            "chapter": 9,
            "verse": 17,
            "text": "A nepřísluší modloslužebníkům starat se o modlitebny Boží, když sami o sobě dosvědčili, že jsou nevěřící. To jsou ti, jichž skutky budou marné a v ohni budou nesmrtelní"
        },
        {
            "chapter": 9,
            "verse": 18,
            "text": "O modlitebny Boží se mohou starat jedině ti, kdož věří v Boha a v den poslední, modlitby dodržují, almužny dávají a jen Boha se obávají. A možná, že budou mezi těmi, kdož správnou cestou jsou vedení"
        },
        {
            "chapter": 9,
            "verse": 19,
            "text": "Domníváte se, že ten, kdo poutníky napájí a o Posvátnou mešitu se stará, je roven tomu, kdo uvěřil v Boha a v den poslední a bojuje na cestě Boží? Ti nebudou si rovni před Bohem a Bůh nepovede správnou cestou lid nespravedlivý"
        },
        {
            "chapter": 9,
            "verse": 20,
            "text": "Ti, kdož uvěřili a vystěhovali se a bojovali na cestě Boží majetky i osobami svými, ti dosáhnou u Boha hodnosti nejvyšší a takoví budou úspěšní"
        },
        {
            "chapter": 9,
            "verse": 21,
            "text": "Pán jejich jim oznamuje zvěst radostnou o Svém milosrdenství i zalíbení, a o zahradách, v nichž budou mít trvalé potěšení"
        },
        {
            "chapter": 9,
            "verse": 22,
            "text": "a v nichž budou navěky nesmrtelní, neboť u Boha je věru odměna nesmírná"
        },
        {
            "chapter": 9,
            "verse": 23,
            "text": "Vy, kteří věříte! Neberte si za přátele otce své a bratry své, jestliže je jim nevěrectví milejší než víra. A ti z vás, kdož se s nimi přátelí, jsou nespravedliví"
        },
        {
            "chapter": 9,
            "verse": 24,
            "text": "Rci: \"Jsou-li vám vaši otcové, vaši synové, vaši bratři, vaše manželky, váš rod a jmění, které jste získali, a obchod, jehož úpadku se obáváte, a příbytky vaše, v nichž zalíbeni máte, milejší než Bůh a Jeho posel a ti, kdož na cestě Jeho bojují, tedy počkejte, až Bůh přijde se Svým rozhodnutím! A Bůh nevede cestou správnou lid hanebníků"
        },
        {
            "chapter": 9,
            "verse": 25,
            "text": "Bůh vám dozajista pomohl již na bojištích mnohých i v den bitvy u Hunajnu, kdy jste se těšili ze svého velkého počtu. Ale nijak vám to neprospěje, když se vám země, přes svou rozlehlost, stala úzkou a když jste se potom obrátili zády"
        },
        {
            "chapter": 9,
            "verse": 26,
            "text": "Potom Bůh seslal Svou sakínu poslu Svému a věřícím a seslal také vojska, jež byla pro vás neviditelná, a potrestal ty, kdož nevěřili a taková je odměna nevěřících"
        },
        {
            "chapter": 9,
            "verse": 27,
            "text": "Později pak Bůh přijme pokání od těch, od nichž chce a Bůh je odpouštějící, slitovný"
        },
        {
            "chapter": 9,
            "verse": 28,
            "text": "Vy, kteří věříte! Modloslužebníci jsou věru nečistota! Nechť se tudíž nepřibližují k Posvátné mešitě po tomto roce! A obáváte-li se kvůli tomu nedostatku, pak vás Bůh obohatí ze štědrosti Své, bude-li chtít, a Bůh věru je vševědoucí i moudrý"
        },
        {
            "chapter": 9,
            "verse": 29,
            "text": "Bojujte proti těm, kdož nevěří v Boha a v den poslední a nezakazují to, co zakázal Bůh a Jeho posel, a kteří neuctívají náboženství pravdy, z těch, kterým se dostalo Písma dokud nedají poplatek přímo vlastní rukou, jsouce poníženi"
        },
        {
            "chapter": 9,
            "verse": 30,
            "text": "A říkají židé: \"´Uzajr je syn Boží!\" a říkají křesťané: \"Mesiáš je syn Boží!\" A taková je řeč, již ústy svými pronášejí, a napodobují tak řeč oněch, kdož před nimi byli nevěřící. Nechť Bůh proti nim bojuje! Do jaké lži to upadli"
        },
        {
            "chapter": 9,
            "verse": 31,
            "text": "A vzali si učence své a mnichy své za pány vedle Boha a stejně tak i Mesiáše, syna Mariina, ačkoliv jim bylo přikázáno uctívat toliko Boha jediného. A není božstva kromě Něho, jenž slávou Svou povznesen je nad ty, kdož jsou k Němu přidružováni"
        },
        {
            "chapter": 9,
            "verse": 32,
            "text": "Chtěli by zhasnout světlo Boží ústy svými, avšak Bůh nechce nic jiného než učinit světlo Své dokonalým, i když se to protiví nevěřícím"
        },
        {
            "chapter": 9,
            "verse": 33,
            "text": "On je ten, jenž vyslal posla Svého se správným vedením a náboženstvím pravdivým, aby zvítězilo nad všemi náboženstvími jinými, i když se to nelíbí modloslužebníkům"
        },
        {
            "chapter": 9,
            "verse": 34,
            "text": "Vy, kteří věříte! Věru mnoho z učených a z mnichů pohlcuje majetky lidí způsobem podvodným a odvrací lidi od cesty Boží! A těm, kdož shromaždují zlato a stříbro a nevynakládají je na cestě Boží, těm oznam zvěst radostnou o trestu bolestném"
        },
        {
            "chapter": 9,
            "verse": 35,
            "text": "v den, kdy tyto kovy budou rozpáleny v ohni pekelném a budou jimi vypálena znamení na čela, boky i záda jejich a bude zvoláno: \"Toto je to, co jste hromadili, okuste nyní toho, co jste tak hromadili"
        },
        {
            "chapter": 9,
            "verse": 36,
            "text": "Zajisté počet měsíců u Boha je dvanáct měsíců, stanovený v Knize Boží v den, kdy stvořil nebesa a zemi. A z nich jsou čtyři měsíce posvátné, a to je náboženství neměnitelné. Proto si v nich nečiňte vzájemně zlé, nýbrž bojujte proti nevěřícím jako jeden muž, tak jako oni bojují proti vám jako jeden muž a vězte, že Bůh stojí na straně bohabojných"
        },
        {
            "chapter": 9,
            "verse": 37,
            "text": "Vsunutý měsíc je nadměrné nevěrectví, jímž jsou uváděni v bloudění ti, kdož neuvěřili. V jednom roce prohlašují, že není posvátný, a v druhém roce, že je posvátný, aby to souhlasilo s počtem měsíců, jež Bůh učinil posvátnými, takže dovolují to, co Bůh zakázal. A tak jim byly okrášleny špatné skutky jejich a Bůh nepovede lid nevěřící"
        },
        {
            "chapter": 9,
            "verse": 38,
            "text": "Vy, kteří věříte! Co je s vámi, že když je vám řečeno: \"Vytáhněte do boje na cestě Boží!\", jste jako přikováni k zemi? Což se vám líbí více život na tomto než na onom světě? Vždyť užívání života pozemského je nepatrné oproti užívání v životě budoucím"
        },
        {
            "chapter": 9,
            "verse": 39,
            "text": "Jestliže nevytáhnete do boje, Bůh vás potrestá trestem bolestným, vystřídá vás národem jiným a nebudete Mu moci v ničem uškodit, neboť Bůh je věru mocný nad každou věcí"
        },
        {
            "chapter": 9,
            "verse": 40,
            "text": "Jestliže vy mu nebudete pomáhat, Bůh pomohl mu již dříve, když vyhnali jej nevěřící a když byl jedním ze dvou; a když byli oba skryti v jeskyni, pravil svému příteli: \"Nermuť se, vždyť Bůh je s námi!\" A seslal mu Bůh Svou sakínu a podpořil jej vojsky pro vás neviditelnými a ponížil slova těch, kdož nevěřili, zatímco slovo Boží je nejvyšší - Bůh zajisté je mocný, moudrý"
        },
        {
            "chapter": 9,
            "verse": 41,
            "text": "Jděte v boj lehcí i těžcí a bojujte majetky i osobami svými na cestě Boží! A to bude pro vás lepší, jste-li vědoucí"
        },
        {
            "chapter": 9,
            "verse": 42,
            "text": "Kdyby to byla záležitost blízká nebo cesta krátká, byli by tě věru následovali, avšak vzdálenost se jim zdála dlouhá, a tak přísahali při Bohu: \"Kdyby nám to bylo možné, byli bychom vskutku vytáhli s vámi!\" A oni takto zahubili sami sebe a Bůh dobře ví, že jsou lháři"
        },
        {
            "chapter": 9,
            "verse": 43,
            "text": "Kéž ti Bůh odpustí (proroku)! Proč jsi jim dovolil zůstat stranou, dříve než se ti stalo jasným, kdo jsou pravdomluvní, a než jsi poznal, kdo jsou lháři"
        },
        {
            "chapter": 9,
            "verse": 44,
            "text": "Ti, kdož věří v Boha a v den soudný, nežádají tě o dovolení bojovat majetky a osobami svými; a Bůh dobře zná bohabojné"
        },
        {
            "chapter": 9,
            "verse": 45,
            "text": "Však žádají tě o dovolení vyhnout se boji jenom ti, kdož nevěří v Boha a v den soudný; jejich srdce jsou naplněna pochybností a jsou v pochybnostech svých zmítáni"
        },
        {
            "chapter": 9,
            "verse": 46,
            "text": "Kdyby byli chtěli vytáhnout do boje, věru by byli činili nějaké přípravy, avšak Bohu se zhnusilo, aby vytáhli, a dal jim zlenivěti a bylo jim řečeno: \"Zůstaňte sedět doma se sedícími"
        },
        {
            "chapter": 9,
            "verse": 47,
            "text": "Kdyby byli vytáhli s vámi, byli by jen rozmnožili vaše potíže a byli by zaseli mezi vámi nesvár, snažíce se vás svést k neposlušnosti. A jsou mezi vámi někteří, kdož horlivě jim naslouchají, avšak Bůh dobře zná nespravedlivé"
        },
        {
            "chapter": 9,
            "verse": 48,
            "text": "A již dříve usilovali, aby vznikl rozkol, a převraceli věci pro tebe, až vyšla pravda najevo a objevil se rozkaz Boží, přestože se jim to nelíbilo"
        },
        {
            "chapter": 9,
            "verse": 49,
            "text": "A jsou mezi nimi někteří, kdož říkají: \"Dovol mi neúčastnit se a neuváděj mne v pokušení!\" Což však již neupadli do pokušení? A věru peklo již obklopuje nevěřící"
        },
        {
            "chapter": 9,
            "verse": 50,
            "text": "Jestliže se ti dostane něčeho dobrého, působí jim to bolest, ale když tě postihne nějaké neštěstí, říkají: \"My jsme se o věci své jíž dříve postarali!\" a obracejí se zády, radujíce se"
        },
        {
            "chapter": 9,
            "verse": 51,
            "text": "Rci: \"Budeme postiženi jenom tím, co nám Bůh připsal a On naším je Pánem a nechť na Boha se věřící spoléhají"
        },
        {
            "chapter": 9,
            "verse": 52,
            "text": "A rci: \"Co můžete pro nás očekávat jiného, než jednu ze dvou odměn překrásných, zatímco my pro vás očekáváme jedině to, že Bůh vás zasáhne trestem, jenž vás od Něho postihne rukama našima? Jen čekejte, my s vámi budeme také čekat"
        },
        {
            "chapter": 9,
            "verse": 53,
            "text": "Rci: \"A ať přispíváte dobrovolně, či s nechutí, nebude to od vás přijato, neboť jste lid hanebníků"
        },
        {
            "chapter": 9,
            "verse": 54,
            "text": "A nebrání tomu, aby byly od nich přijaty jejich příspěvky, leč to, že neuvěřili v Boha a posla Jeho, že konali modlitbu lenivě a dávali příspěvky s nechutí"
        },
        {
            "chapter": 9,
            "verse": 55,
            "text": "Nechť nebudí obdiv tvůj jmění jejich ani děti jejich! Bůh si je tím přeje pouze potrestat v životě pozemském a chce, aby duše jejich odešly, zatímco jsou nevěřící"
        },
        {
            "chapter": 9,
            "verse": 56,
            "text": "A přísahají při Bohu, že vskutku patří mezi vás, zatímco mezi vás nepatří, nýbrž jsou to lidé, kteří stojí stranou"
        },
        {
            "chapter": 9,
            "verse": 57,
            "text": "Kdyby nalezli nějaké útočiště či jeskyni nebo úkryt, prchli by tam s největší rychlostí"
        },
        {
            "chapter": 9,
            "verse": 58,
            "text": "A jsou mezi nimi někteří, kdož tě pomlouvají kvůli rozdělování almužny; když z ní něco dostanou, jsou spokojeni, avšak když z ní nedostanou nic, hned jsou rozzlobeni"
        },
        {
            "chapter": 9,
            "verse": 59,
            "text": "Kéž jsou spokojeni s tím, co jim Bůh a posel Jeho dali, a nechť řeknou: \"Bůh nám postačí a Bůh nám uštědří ze Své laskavosti a taktéž i posel Jeho. A my toužíme jen po Bohu"
        },
        {
            "chapter": 9,
            "verse": 60,
            "text": "Almužny jsou pouze pro chudé a nuzné, pro ty, kdož je vybírají, pro ty, jichž srdce se sjednotila, pro otroky a zadlužené, pro boj na cestě Boží a pro toho, kdož po ní kráčí podle ustanovení Božího, a Bůh je vševědoucí, moudrý"
        },
        {
            "chapter": 9,
            "verse": 61,
            "text": "A jsou mezi nimi ti, kdož urážejí proroka a říkají: \"On je jenom uchem!\" Odpověz: \"On je uchem dobra pro vás, on věří v Boha a má víru ve věřící a je milosrdenstvím pro ty z vás, kdož uvěřili; však pro ty, kdož uráželi posla Božího, je připraven trest bolestný"
        },
        {
            "chapter": 9,
            "verse": 62,
            "text": "A přísahají vám při Bohu, aby vás uspokojili, ale spíše Bůh a Jeho posel jsou hodni toho, aby byli uspokojeni, jsou-li tamti věřící"
        },
        {
            "chapter": 9,
            "verse": 63,
            "text": "Což nevědí, že pro toho, kdo protiví se Bohu a Jeho poslu, je určen oheň pekelný, v němž bude nesmrtelný? A to je potupa nesmírná"
        },
        {
            "chapter": 9,
            "verse": 64,
            "text": "Pokrytci se obávají, aby nebyla ohledně nich seslána súra, jež by jim oznámila to, co v srdcích jejich je skryto. Rci: \"Jen se posmívejte, avšak Bůh vyjeví to, čeho se obáváte"
        },
        {
            "chapter": 9,
            "verse": 65,
            "text": "Když se jich tážeš, tu věru řeknou: \"My jsme jen tak tlachali a bavili se!\" Rci: \"Jak jste se mohli posmívat Bohu, Jeho znamením a Jeho poslu"
        },
        {
            "chapter": 9,
            "verse": 66,
            "text": "Nevymlouvejte se! Stali jste se nevěřícími poté, co dostalo se vám víry pravé. Jestliže odpustíme jedné skupině z vás, jinou zase naopak potrestáme za to, že byli hříšníky"
        },
        {
            "chapter": 9,
            "verse": 67,
            "text": "Pokrytci, muži i ženy, patří jedni k druhým: přikazují zavrženíhodné a zakazují vhodné a zavírají ruce své. Zapomněli na Boha a také On na ně zapomněl, neboť pokrytci jsou věru hanebníci"
        },
        {
            "chapter": 9,
            "verse": 68,
            "text": "A Bůh přislíbil pokrytcům mužům i ženám stejně jako nevěřícím oheň pekelný, v němž nesmrtelní budou dlít; to bude úděl jejich. A proklel je Bůh a pro ně určen je trest trvalý"
        },
        {
            "chapter": 9,
            "verse": 69,
            "text": "Jste jako ti, kdož před vámi byli a větší moc a hojnější majetek i děti měli a svého přídělu pozemského si užívali. I vy si užíváte přídělu pozemského, tak jak si ho užívali ti, kdož před vámi byli, a vedete stejné plané řeči, jaké vedli oni; a skutky jejich marné byly na tomto i na onom světě a oni jsou těmi, kdož ztrátu utrpěli"
        },
        {
            "chapter": 9,
            "verse": 70,
            "text": "Což se jim nedostalo zprávy o těch, kdož před nimi žili? O lidu Noemově, o Ádovcích a Thamúdovcích, o lidu Abrahamově, o obyvatelích Madjanu a o Městech vyvrácených? K nim všem přišli poslové s důkazy jasnými a Bůh nebyl takový, aby jim ukřivdil, leč oni sami sobě ukřivdili"
        },
        {
            "chapter": 9,
            "verse": 71,
            "text": "Věřící muži a věřící ženy jsou si vzájemně přáteli a přikazují vhodné a zakazují zavrženíhodné, dodržují modlitbu, dávají almužnu a jsou poslušní vůči Bohu a Jeho poslu. Nad těmi se Bůh věru slituje, neboť Bůh mocný je i moudrý"
        },
        {
            "chapter": 9,
            "verse": 72,
            "text": "Bůh přislíbil věřícím mužům a věřícím ženám zahrady, pod nimiž řeky tekou, v nichž nesmrtelní budou dlít, a přislíbil jim příbytky rozkošné v zahradách Edenu. Však zalíbení Boží bude odměnou největší, a to úspěch bude nesmírný"
        },
        {
            "chapter": 9,
            "verse": 73,
            "text": "Proroku, bojuj usilovně proti nevěřícím a pokrytcům a buď přísný na ně! Útočištěm jejich bude peklo, a jak hnusný je to cíl konečný"
        },
        {
            "chapter": 9,
            "verse": 74,
            "text": "A přísahají při Bohu, že to neřekli, avšak již pronesli slova nevíry a stali se nevěřícími poté, co byli již muslimy. A zamýšleli něco, čeho pak vůbec nedosáhli, a mstili se jedině za to, že Bůh a posel Jeho je obohatil z dobrodiní Svého. Však jestliže se kajícně obrátí, bude to pro ně lepší, jestliže se naopak zády odvrátí, potrestá je Bůh trestem bolestným na tomto i na onom světě. A nebudou mít na zemi ochránce ani pomocníka žádného"
        },
        {
            "chapter": 9,
            "verse": 75,
            "text": "A jsou mezi nimi někteří, kdož uzavřeli s Bohem úmluvu: \"Dá-li nám On něco ze své štědrosti, rozdáme to jako almužnu a budeme patřit mezi bezúhonné"
        },
        {
            "chapter": 9,
            "verse": 76,
            "text": "Když však jim Bůh dal ze štědrosti Své, skrblili s tím, odvrátili se a vzdálili se"
        },
        {
            "chapter": 9,
            "verse": 77,
            "text": "A mělo to za následek, že pokrytectví vstoupilo do jejich srdci až do dne, kdy setkají se s Ním a budou potrestáni za to, že porušili slib svůj daný Bohu, a za to, že prolhaní byli"
        },
        {
            "chapter": 9,
            "verse": 78,
            "text": "Což nevědí, že Bůh zná tajemství jejich i skryté rozhovory jejich a že Bůh zná dobře i nepoznatelné"
        },
        {
            "chapter": 9,
            "verse": 79,
            "text": "A těm, kdož pomlouvají ty z věřících, kteří dobrovolně dávají almužny, a ty z nich, kteří dávají jen tolik, kolik nalezli s největším úsilím, a vysmívají se jim - těm Bůh se bude posmívat a pro ty je připraven trest bolestný"
        },
        {
            "chapter": 9,
            "verse": 80,
            "text": "Pros za odpuštění pro ně, anebo nepros! A i kdybys prosil pro ně za odpuštění sedmdesátkrát, neodpustí jim Bůh! A to je za to, že neuvěřili v Boha a v posla Jeho a Bůh přece nepovede po cestě správné lid hanebníků"
        },
        {
            "chapter": 9,
            "verse": 81,
            "text": "Ti, kdo zůstali sedět doma, se radují, že za zády posla Božího se neúčastnili boje; nelíbí se jim bojovat majetky a osobami svými na cestě Boží a říkají: \"Nevydávejte se do boje ve vedru!\" Rci: \"V ohni pekelném bude mnohem horší vedro!\" Kéž by to jen pochopili"
        },
        {
            "chapter": 9,
            "verse": 82,
            "text": "Budou se nyní smát jen krátce, ale dlouho budou plakat (na onom světě) v odplatu za to, co si vysloužili"
        },
        {
            "chapter": 9,
            "verse": 83,
            "text": "A jestliže tě Bůh navrátí k některé skupině z nich a budou-li tě žádat o dovolení vytáhnout do boje, řekni jim: \"Už nikdy se mnou nepůjdete do boje a už nikdy se mnou nebudete bojovat proti nepříteli! Zalíbilo se vám sedět doma hned napoprvé, zůstaňte tedy nyní sedět s těmi, kdož doma zůstali"
        },
        {
            "chapter": 9,
            "verse": 84,
            "text": "A nikdy se již nemodli nad žádným z nich, když zemře, a nikdy se nezastav u jeho hrobu! Vždyť oni nevěřili v Boha ani posla Jeho a zemřeli jako hanebníci"
        },
        {
            "chapter": 9,
            "verse": 85,
            "text": "Nechť nebudí obdiv tvůj jmění jejich ani dětí jejich! Bůh si je tím přeje pouze potrestat v životě pozemském a chce, aby duše jejich odešly, zatímco jsou nevěřící"
        },
        {
            "chapter": 9,
            "verse": 86,
            "text": "A když byla seslána súra nařizující \"Věřte v Boha a bojujte spolu s Jeho poslem!\", žádali tě blahobytní mezi nimi o dovolení neúčastnit se a řekli: \"Nech nás, abychom zůstali s těmi, kdož sedí doma"
        },
        {
            "chapter": 9,
            "verse": 87,
            "text": "Zalíbilo se jim, že byli s těmi, kdož zůstali vzadu, a byla zapečetěna srdce jejich, takže nic nepochopili"
        },
        {
            "chapter": 9,
            "verse": 88,
            "text": "Avšak posel a ti, kdož s ním uvěřili, přesto bojovali majetky i osobami svými a pro ně jsou připraveny nejlepší věci a oni budou blažení"
        },
        {
            "chapter": 9,
            "verse": 89,
            "text": "Bůh pro ně přichystal zahrady, pod nimiž řeky tekou; v nich budou nesmrtelní, a to úspěch je nesmírný"
        },
        {
            "chapter": 9,
            "verse": 90,
            "text": "Ti, kdož se z kočovných Arabů vymlouvají, přišli k tobě, abys jim dovolil neúčastnit se boje; a zůstali sedět doma i ti, kdo prohlašovali Boha a posla Jeho za lháře. A postihne ty z nich, kdož byli nevěřící, trest bolestný"
        },
        {
            "chapter": 9,
            "verse": 91,
            "text": "A není hany na slabých, ani na nemocných, ani na těch, kdož nenaleznou prostředky na výdaje, jsou-li upřímně oddáni Bohu a Jeho poslu. A není důvodu proti těm, kdož dobro konají a Bůh je odpouštějící, slitovný"
        },
        {
            "chapter": 9,
            "verse": 92,
            "text": "ani proti těm, kteří k tobě přijdou, abys jim opatřil jízdní zvíře, a když ty jim řekneš: \"Nenalézám žádné zvíře, na něž bych vás posadil\", odvrátí se s očima, z nichž kanou slzy ze zármutku, že nenalezli nic, čím by přispěli"
        },
        {
            "chapter": 9,
            "verse": 93,
            "text": "Avšak je důvod proti těm, kdož tě žádají o dovolení neúčastnit se, ačkoliv jsou bohatí. Zalíbilo se jim, že byli s těmi, kdož zůstali vzadu, a Bůh již zapečetil srdce jejich, aniž o tom vědí"
        },
        {
            "chapter": 9,
            "verse": 94,
            "text": "A budou se vám vymlouvat, až se k nim navrátíte. Rci: \"Nevymlouvejte se, nevěříme vám! Bůh nám již sdělil o vás zprávu a Bůh a posel Jeho uvidí činy vaše a potom budete navráceni k Tomu, jenž zná nepoznatelné i všeobecně známé a On vám oznámí, co jste vlastně dělali"
        },
        {
            "chapter": 9,
            "verse": 95,
            "text": "A budou vám přísahat při Bohu, až se k nim navrátíte, abyste se od nich vzdálili. Odvraťte se tedy od nich, neboť jsou to špinavci a jejich příbytkem bude peklo v odměnu za to, co si vysloužili"
        },
        {
            "chapter": 9,
            "verse": 96,
            "text": "A budou vás zapřísahat, abyste v nich opět nalezli zalíbení; jestliže vy v nich snad opět naleznete zalíbení, Bůh věru nenalezne zalíbení v lidu hanebníků"
        },
        {
            "chapter": 9,
            "verse": 97,
            "text": "Kočovní Arabové jsou nejhorší v nevěře a v pokrytectví a nejvíce nakloněni přehlížet omezení, jež Bůh seslal poslu Svému. A Bůh je vševědoucí, moudrý"
        },
        {
            "chapter": 9,
            "verse": 98,
            "text": "A jsou mezi kočovnými Araby ti, kteří pokládají příspěvky své za pokutu a vyčkávají, až postihne vás obrat ke špatnému. Je ať postihne obrat ke špatnému! A Bůh je slyšící, vševědoucí"
        },
        {
            "chapter": 9,
            "verse": 99,
            "text": "A jsou mezi kočovnými Araby někteří, kdož věří v Boha a v den poslední a pokládají příspěvky své za přiblížení se k Bohu a k modlitbám posla. Což toto není vskutku cesta, aby se přiblížili? A Bůh je uvede do milosrdenství Svého, neboť Bůh věru je odpouštějící, slitovný"
        },
        {
            "chapter": 9,
            "verse": 100,
            "text": "A Bůh nalezl zalíbení v prvních předchůdcích z přesídlenců a pomocníků a v těch, kdož je následovali ve zbožných skutcích a také oni nalezli zalíbeni v Bohu; On pak připravil pro ně zahrady, pod nimiž řeky tekou a v nichž nesmrtelní navěky přebývat budou a to úspěch bude nesmírný"
        },
        {
            "chapter": 9,
            "verse": 101,
            "text": "Mezi kočovnými Araby, kteří jsou ve vašem okolí, i mezi obyvateli Medíny jsou pokrytci, zatvrzelí v pokrytectví svém. Ty je neznáš, avšak My je dobře známe a potrestáme je dvakrát a pak budou vráceni k trestu nesmírnému"
        },
        {
            "chapter": 9,
            "verse": 102,
            "text": "Avšak jiní uznali hříchy své a smísili tak skutky dobré s jinými, jež jsou špatné; a možná že jim Bůh odpustí, vždyť Bůh je věru odpouštějící, slitovný"
        },
        {
            "chapter": 9,
            "verse": 103,
            "text": "Ber ze jmění jejich almužnu, kterou je očišťuješ a ospravedlňuješ! Modli se za ně, neboť modlitba tvá bude pro ně uklidněním a Bůh je slyšící, vševědoucí"
        },
        {
            "chapter": 9,
            "verse": 104,
            "text": "Což nevědí, že Bůh je ten, jenž přijímá pokání služebníků Svých a přijímá i almužnu? Bůh věru je blahovolný k pokání a slitovný"
        },
        {
            "chapter": 9,
            "verse": 105,
            "text": "Rci: \"Jednejte, a Bůh uvidí činy vaše stejně jako Jeho posel a věřící! A pak budete navráceni k Tomu, jenž zná nepoznatelné i všeobecně známé, a On vám oznámí, co jste vlastně dělali"
        },
        {
            "chapter": 9,
            "verse": 106,
            "text": "Jiným pak byl dán odklad až do rozhodnutí Božího: buď je potrestá, anebo přijme jejich pokání a Bůh vševědoucí je i moudrý"
        },
        {
            "chapter": 9,
            "verse": 107,
            "text": "A ti, kdo si zřídili mešitu ze vzdoru a z nevěry a pro rozkol mezi věřícími a jako nástrahu, jsou ti, kdo vedli válku proti Bohu a Jeho poslu již dříve; a oni věru přísahají: \"My chtěli jsme jen to nejlepší!\" Však Bůh je svědkem, že jsou vskutku lháři"
        },
        {
            "chapter": 9,
            "verse": 108,
            "text": "Nikdy v ní nekonej modlitbu! Mešita založená od prvního dne na bohabojnosti je k tomu, aby ses v ní modlil, věru vhodnější, a jsou v ní muži, kteří milují očišťování a také Bůh miluje ty, kdož se očišťují"
        },
        {
            "chapter": 9,
            "verse": 109,
            "text": "Je ten, jenž založil stavbu svou na bázni Boží a pro Jeho zalíbení, lepší než ten, kdo založil stavbu svou na okraji podemletého břehu a zřítí se s ní do ohně pekelného? Bůh věru nepovede cestou správnou lid nespravedlivý"
        },
        {
            "chapter": 9,
            "verse": 110,
            "text": "A stavba jejich, kterou si postavili, nepřestane být příčinou pochybností v srdcích jejich, dokud se jejich srdce nerozpadnou na kusy. A Bůh vševědoucí je i moudrý"
        },
        {
            "chapter": 9,
            "verse": 111,
            "text": "A Bůh věru koupil od věřících jejich osoby i jejich majetky s tím, že jim budou dány zahrady. A oni bojují na cestě Boží - zabíjejí a jsou zabíjeni. A to je slib Jeho pravdivý, daný v Tóře, v Evangeliu, i v Koránu. A kdo věrněji dodržuje slib svůj než Bůh? Radujte se tedy z obchodu svého s Ním uzavřeného a to úspěch je nesmírný"
        },
        {
            "chapter": 9,
            "verse": 112,
            "text": "Kající se, uctívající, chválící, oslavující, sklánějící se, poklekající, přikazující vhodné a zakazující zavrženíhodné, dodržující ustanovení Boží... Oznam věřícím zvěst radostnou"
        },
        {
            "chapter": 9,
            "verse": 113,
            "text": "Nepřísluší prorokovi ani věřícím, aby prosili za odpuštění pro modloslužebníky, byť i to byli blízcí příbuzní, poté, co bylo jim jasně ukázáno, že stanou se obyvateli ohně"
        },
        {
            "chapter": 9,
            "verse": 114,
            "text": "A byla prosba Abrahamova za odpuštění pro otce jeho pouze splněním slibu, který mu byl dal. Když však mu bylo objasněno, že otec jeho je nepřítel Boží, zřekl se Abraham odpovědnosti za něj. A byl Abraham věru soucitný i blahovolný"
        },
        {
            "chapter": 9,
            "verse": 115,
            "text": "A Bůh věru není takový, aby dal zbloudit lidem poté, co uvedl je na správnou cestu, a dříve než jim objasnil to, čeho se mají obávat. A Bůh věru je o každé věci vševědoucí"
        },
        {
            "chapter": 9,
            "verse": 116,
            "text": "Bohu náleží království na nebesích i na zemi, On život i smrt dává; a nemáte vedle Boha ochránce ani pomocníka žádného"
        },
        {
            "chapter": 9,
            "verse": 117,
            "text": "A Bůh již věru odpustil prorokovi, vystěhovalcům i pomocníkům, kteří jej následovali v hodině nesnází, poté, co srdce jedné části z nich se málem odklonila; a potom přijal pokání jejich a byl vůči nim shovívavý, slitovný"
        },
        {
            "chapter": 9,
            "verse": 118,
            "text": "A prominul rovněž těm třem, kteří zůstali vzadu, když se jim země přes svou rozlehlost zdála příliš úzkou a i duše jejich pojala úzkost, takže sami nahlédli, že není jiného útočiště před Bohem než u Něho samého. A potom se k nim blahovolně obrátil, aby se mohli kát, vždyť Bůh přijímá pokání a je slitovný"
        },
        {
            "chapter": 9,
            "verse": 119,
            "text": "Vy, kteří věříte! Bojte se Boha a buďte s pravdomluvnými"
        },
        {
            "chapter": 9,
            "verse": 120,
            "text": "Neslušelo se obyvatelům Medíny ani těm z kočovných Arabů, kteří jsou v jejich okolí, že zůstali za zády posla Božího a že dali přednost lásce k sobě před láskou k Němu. A to proto, že je nepostihla ani žízeň, ani únava, ani hlad na cestě Boží; neučinili jediný krok, který by rozhněval nevěřící, a neutrpěli z rukou nepřítele nic, aniž jim to bylo připsáno jako zbožný skutek - vždyť Bůh nedopustí, aby ztratila se odměna těch, kdož dobré činí"
        },
        {
            "chapter": 9,
            "verse": 121,
            "text": "A neučiní jediný výdaj, ať malý či velký, a nepřekročí žádné údolí, aniž jim to bylo připsáno k dobru, aby je mohl Bůh odměnit podle toho nejlepšího, co konali"
        },
        {
            "chapter": 9,
            "verse": 122,
            "text": "Věřící nechť se nevypravují všichni najednou; proč by se z každé skupiny nemohl vypravit jeden oddíl, aby se lidé z něho poučili o náboženství a aby po návratu mohli varovat svůj lid - snad budou se mít na pozoru"
        },
        {
            "chapter": 9,
            "verse": 123,
            "text": "Vy, kteří věříte! Bojujte proti těm z nevěřících, kteří jsou poblíže! Nechť ve vás naleznou tvrdost a vězte, že Bůh je na straně bohabojných"
        },
        {
            "chapter": 9,
            "verse": 124,
            "text": "A sotva je seslána nějaká súra, řeknou někteří z nich: \"Komu z vás přidala tato súra na víře?\" Co se týká těch, kdož uvěřili, jejich víra se posílila a zaradovali se z ní"
        },
        {
            "chapter": 9,
            "verse": 125,
            "text": "zatímco těm, jichž srdce jsou chorobná, přidala jen špínu k špíně jejich a ti zemřou jako nevěřící"
        },
        {
            "chapter": 9,
            "verse": 126,
            "text": "Což nevidí, že v každém roce jsou jednou či dvakrát vystaveni pokušení? A přece se potom nekají a nevzpamatují se"
        },
        {
            "chapter": 9,
            "verse": 127,
            "text": "A sotva je seslána nějaká súra, tu dívají se jeden na druhého a říkají: \"Vidí nás někdo?\" a pak odcházejí. Nechť Bůh odvrátí srdce jejich, neboť jsou to lidé, kteří nic nepochopí"
        },
        {
            "chapter": 9,
            "verse": 128,
            "text": "A nyní přišel k vám již posel z vašich řad vzešlý a tíží jej, že špatného se dopouštíte, neboť mu záleží na vašem dobru. A vůči věřícím je shovívavý, slitovný"
        },
        {
            "chapter": 9,
            "verse": 129,
            "text": "A jestliže se oni odvrátí, rci: \"Bůh mi zcela stačí a není božstva kromě Něho a na Něj se spoléhám; On Pánem je trůnu nesmírného"
        }
    ]
}