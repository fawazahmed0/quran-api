{
    "pages": [
        {
            "chapter": 39,
            "verse": 41,
            "text": "(ဤလောကီဘဝသက်တမ်း၌) မည်သူ့ထံသို့ အရှက်ကွဲဂုဏ်ကျက်သရေသေးသိမ်စေသော ပြစ်ဒဏ် ရောက်ရှိလာ၍ (နောင်တမလွန်ဘဝတွင်) မည်သူ့အပေါ်၌ ထာဝစဉ် တည်တံ့မည့် ပြစ်ဒဏ် ဝန်ထုပ်အား ထမ်းဆောင်စေမည်ကို (မကြာမီ သိကြလိမ့်မည်)။"
        },
        {
            "chapter": 39,
            "verse": 42,
            "text": "ဧကန်ပင်၊ ငါအရှင်မြတ်သည် အသင် (တမန်တော်) ထံသို့ ထို (ကုရ်အာန်) ကျမ်းတော်မြတ်ကို အမှန် တရားသစ္စာအဖြစ် ချမှတ်ပေးအပ်တော်မူခဲ့ပြီးဖြစ်ရာ၊ မည်သူမဆို လမ်းညွှန်တော်ကို (ဘဝတည်ဆောက်ရေးလမ်းစဉ်အဖြစ် ရွေးချယ်လျက်) လိုက်နာလျှင် သူသည် သူ့နဖ်စ် (ခေါ် မျိုးရိုးဗီဇထဲ၌ ထည့်ပေးတော်မူထားသော ဉာဉ်စဉ်စရိုက်၊ ပင်ကိုယ်အရည်အသွေး၊ စွမ်းရည်အစွမ်းအစနှင့်စိတ်ဆန္ဒများကို အရှင့်စည်းမျဉ်းတော်အတိုင်း ဖြစ်စေ၊ သို့မဟုတ် စိတ်အလိုဆန္ဒအတိုင်းဖြစ်စေ၊ ရှာဖွေသုံးစွဲနိုင်ရန် အသုံးချနိုင်သော စိတ်ဝိဉာဉ်) ၏အကျိုးအတွက် လမ်းညွှန်တော်ကို လိုက်နာခြင်း ဖြစ်၏။ ထို့ပြင် မည်သူမဆို (မိစ္ဆာဒိဌိကို ဘဝတည်ဆောက်ရေး လမ်းစဉ်အဖြစ် ရွေးချယ်လျက်) လမ်းမှားကို လိုက်နာလျှင် ယင်း (နဖ်စ်) အပေါ်၌သာ တာဝန်ရှိ၏။ ကျွန်ုပ်သည် (သင်တို့၏တာဝန်ဝတ္တရားများအတွက် တာဝန်ယူရန်) သင်တို့အပေါ်တွင် အုပ်ထိန်းစောင့်ကြပ်သူ (အဖြစ် ခန့်အပ် ခြင်းခံရသူ) မဟုတ်ချေ။"
        },
        {
            "chapter": 39,
            "verse": 43,
            "text": "အလ္လာဟ်အရှင်မြတ်သည်ပင် အိပ်စက်အနားယူချိန်တွင် သေဆုံးသည် မဟုတ်သောနဖ်စ် (ခေါ် မျိုးရိုးဗီဇ ထဲ၌ ထည့်ပေးတော်မူထားသော ဉာဉ်စဉ်စရိုက်၊ ပင်ကိုယ်အရည်အသွေး၊ စွမ်းရည်အစွမ်းအစနှင့်စိတ်ဆန္ဒများကို အရှင့်စည်းမျဉ်းတော်အတိုင်းဖြစ်စေ၊ သို့မဟုတ် စိတ်အလိုဆန္ဒအတိုင်းဖြစ်စေ၊ ရှာဖွေသုံးစွဲနိုင်ရန် အသုံးချနိုင်သော စိတ်ဝိဉာဉ်) များကို ယင်းတို့၏သေဆုံးချိန်ရောက်ချိန်တွင် (အသက်ဇီဝိန်များကို နုတ်သိမ်းတော်မူ၍) ယင်းတို့ကို သေဆုံးစေတော်မူ၏။ သို့ဖြစ်ပေရာ ထိုအရှင်မြတ်သည် ယင်းတို့အပေါ် သေခြင်းတရားကို သတ်မှတ်ပြဋ္ဌာန်းပြီးဖြစ်သော သူတို့၏နဖ်စ်များအား ချုပ်ထိန်းသိမ်းထားတော်မူ၍ (ယင်းတို့မှအပ) အခြား (ကျန်ရစ်စေတော်မူသောနဖ်စ်) တို့ကိုမူ (ယင်းတို့အတွက် သတ်မှတ်ထားသည့်) အချိန်ကာလအထိ လွှတ်ထားတော်မူ၏။ ဧကန်မလွဲ၊ ထို (သို့စီမံဖြစ်ပေါ်စေတော်မူခြင်း) ၌ အလေးအနက် စဉ်းစားဆင်ခြင်ဆန်းစစ်ကြသော လူမျိုးတို့အတွက် အမှန်ပင် အာယသ်သက်သေလက္ခဏာတော်များ ရှိနေ၏။"
        },
        {
            "chapter": 39,
            "verse": 44,
            "text": "သို့တည်းမဟုတ် သူတို့သည် အလ္လာဟ်အရှင်မြတ်မှလွဲ၍ (အခြားသက်ရှိသက်မဲ့များကို) ကြားဝင် အသနားခံပေးကြမည့်သူအဖြစ် အယူထားသတ်မှတ်ကြလေသလော။ (အို၊ ရစူလ်တမန်တော်၊ သူတို့အား၊) (သင်တို့၏ထင်မြင်ယူဆချက်နှင့်မိရိုးဖလာပေါ်အခြေခံ၍ ယုံကြည်ကိုးကွယ်နေသော) ထိုကိုးကွယ်ရာတို့သည် (စကြဝဠာ၏လည်ပတ်လှုပ်ရှားမှု၌) မည်သည့်တစ်စုံတစ်ရာကိုမျှ စိုးမိုးလုပ်ဆောင်နိုင်စွမ်း မရှိကြသည့်အပြင် ဆင်ခြင်တုံတရားနှင့်တွေးခေါ်နိုင်စွမ်းလည်း မရှိသည့်တိုင် (ထိုသို့ ကြားဝင်အသနားခံပေးနိုင်ကြမည်ဟု ထင်မြင် ယူဆနေသလော။)”ဟု မေးမြန်းဟောပြောလော့။"
        },
        {
            "chapter": 39,
            "verse": 45,
            "text": "(အို၊ ရစူလ်တမန်တော်၊ သူတို့အား အရှင့်ခွင့်ပြုချက်ဖြင့် တစ်ဦးတစ်ယောက်အတွက် ကြားဝင်အသနား ခံခြင်းအပါအဝင်) ကြားဝင်အသနားခံမှုဆိုင်ရာ အခွင့်အာဏာအလုံးစုံသည် (အရှင့်အချုပ်အခြာ၌သာ ရှိပြီး) အလ္လာဟ်အရှင်မြတ် (၏အမိန့်တော်) အတွက်သာ ဖြစ်၏။ မိုးကောင်းကင်များနှင့်မြေကမ္ဘာ (သည် အလ္လာဟ်အရှင်မြတ်က ဖွဲ့စည်းဖြစ်တည်စေတော်မူ၍ အရှင့်နိယာမတော်နှင့်အညီ လည်ပတ်စေတော်မူလျက်) ထိုအရှင်မြတ်၏အချုပ်အခြာအာဏာ၌သာ ရှိ၏။ ထို့နောက် (ယင်း တို့အားလုံးသည် အရှင့်အမိန့်တော်နှင့်အညီ ချုပ်ငြိမ်းရုံသာမက) သင်တို့အားလုံးသည်လည်း ထိုအရှင်မြတ်ထံတော်သို့သာလျှင် လှည့်ပြန်စေခြင်းခံကြရမည်။"
        },
        {
            "chapter": 39,
            "verse": 46,
            "text": "စင်စစ်သော်ကား အလ္လာဟ်အရှင်မြတ် တစ်ဆူတည်းသာလျှင် ဖြစ်တော်မူကြောင်းကို သတိရ တသ၍ ထုတ်ဖော်လျက် သတိရစေသောအခါ တမလွန်ဘဝကို သက်ဝင်ယုံကြည်ခြင်းမရှိကြသော သူတို့၏ စိတ်နှလုံးများသည် မနှစ်သက်မှုကြောင့် ထိခိုက်ညှို့ငယ်၍ တွန့်ဆုတ်ကြလေ၏။ သို့ရာတွင် ထိုအရှင်မြတ်မှအပ (သူတို့ အယူထား ဆည်းကပ်ကိုးကွယ်ကြသော) အခြားအရာများကို သတိရ တသ၍ ထုတ် ဖော်လျက် သတိရစေသော အခါ၌မူကား သူတို့သည် ဝမ်းမြောက်ဝမ်းသာဖြစ်ကြလေ၏။"
        },
        {
            "chapter": 39,
            "verse": 47,
            "text": "(အို၊ ရစူလ်တမန်တော်) “အို၊ မိုးကောင်းကင်များနှင့်ကမ္ဘာမြေကို စတင် ကွဲထွက်စေတော်မူ၍ ဖွဲ့စည်းဖြစ်တည်စေတော်မူသောအရှင်မြတ်၊ မျက်ကွယ်ရာ၌ရှိသောအရာများနှင့်မျက်မှောက်တွင် အထင်အရှားရှိနေသောအရာများကို အကြွင်းမဲ့ သိနေတော်မူသောအရှင်မြတ်၊ အသင်အရှင်မြတ်သည်ပင် အရှင့်အစေခံအမှုဆောင် လူသားတို့အကြားဝယ် အချင်းချင်း သဘောထားကွဲလွဲလျက်ရှိနေကြသော အရေးကိစ္စတို့နှင့်စပ်လျဉ်း၍ စီရင်ဆုံးဖြတ်တော်မူမည့်အရှင်ဖြစ်တော်မူ၏။” (ဟု ပန်ကြားလော့။)"
        }
    ]
}