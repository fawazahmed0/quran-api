{
    "pages": [
        {
            "chapter": 42,
            "verse": 32,
            "text": "စင်စစ်သော်ကား သင်တို့သည် ကမ္ဘာဂြိုဟ်၏ မည်သည့်အစိတ်အပိုင်း မည်သည့်နေရာ၌ပင်ဖြစ်စေ (အရှင့် နိယာမတော်နှင့်အညီ ဖြစ်ပျက်နေသည်တို့ကို နှောင့်ယှက်ဟန့်တားရန်) စွမ်းဆောင်နိုင်ကြသူများ အလျှင်း မဟုတ်ကြချေ။ ထို့ပြင် သင်တို့အတွက် အလ္လာဟ်အရှင်မြတ်မှလွဲ၍ အခြားမည်သည့် ကာကွယ်စောင့်ရှောက်သူနှင့်ကူညီစောင်မသူမျှ ရှိလိမ့်မည် မဟုတ်ချေ။"
        },
        {
            "chapter": 42,
            "verse": 33,
            "text": "ထို့ပြင် သမုဒ္ဒရာပင်လယ်၌ တောင်များပမာ (အလံလွှင့်ထူလျက် လှုပ်ရှားသွားလာနေကြသော) ရေယာဉ် သင်္ဘောများသည်လည်း ထိုအရှင်မြတ်၏အာယသ်သက်သေလက္ခဏာတော်တို့တွင် အပါအဝင် ဖြစ်ကြ၏။"
        },
        {
            "chapter": 42,
            "verse": 34,
            "text": "အကယ်၍ ထိုအရှင်မြတ်သည် အရှင့်ဆန္ဒတော်၏စည်းမျဉ်းတော်နှင့်အညီ အလိုရှိတော်မူလျှင် လေကို ငြိမ်သက်စေတော်မူသောကြောင့် (ရေယာဉ်သင်္ဘောများ သွားလာလှုပ်ရှားနိုင်ရန် ယင်း (သမုဒ္ဒရာပင် လယ်ရေ ပြင်) ၏ရေမျက်နှာပြင်မှာ ရပ်တန့်လျက်ပင် ရှိနေကြ၏။ ဧကန်မလွဲ၊ ထိုသို့ဖြစ်စေတော်မူခြင်း၌ (အရှင့်လမ်းစဉ် တော်အတိုင်း ဘဝဆောက်တည်ရာတွင် ကြုံလာသမျှ ဒုက္ခအခက်အခဲကို ဇွဲ၊ လုံ့လ၊ ဝီရိယဖြင့်) ခန္တီသည်းခံကြံ့ခိုင်မှု မြဲမြံသူတိုင်းအတွက်လည်းကောင်း၊ ကျေးဇူးသိတတ်သူတိုင်းအတွက်လည်းကောင်း၊ အမှန်ပင် အာယသ်သက်သေလက္ခဏာတော်များ ရှိကြ၏။"
        },
        {
            "chapter": 42,
            "verse": 35,
            "text": "သို့တည်းမဟုတ် ထိုအရှင်မြတ်သည် (ခရီးသည်များဖြစ်ကြသော) သူတို့၏ပြုမူရှာမှီးဆည်းပူးမှုကြောင့် ယင်း (ရေယာဉ်သင်္ဘော) တို့အား နစ်မြုပ်ဖျက်ဆီးစေတော်မူနိုင်၏။ သို့တစေလည်း ထိုအရှင်မြတ်သည် များစွာ သောမှားယွင်းချွတ်ချော်မှုများကို ဥပေက္ခာပြု၍ ခွင့်လွှတ်တော်မူလေ့ရှိ၏။"
        },
        {
            "chapter": 42,
            "verse": 36,
            "text": "ငါအရှင်မြတ်၏အာယသ်သက်သေလက္ခဏာတော်များနှင့်စပ်လျဉ်း အငြင်းပွားလေ့ရှိကြသော သူတို့မူကား သူတို့အတွက် (ထွက်ပြေး လွတ်မြောက်လိုလျင်လည်း) မည်သည့် ခိုလှုံရာဌာနမျှ အလျှင်း မရှိချေ။"
        },
        {
            "chapter": 42,
            "verse": 37,
            "text": "မည်သို့ပင်ဖြစ်စေ သင်တို့အား ချမှတ်ပေးအပ်တော်မူခြင်းခံရသောအရာဟူသမျှသည် လောကီဘဝ သက်တမ်း၏ (ယာယီ) အကျိုးခံစားခွင့်နှင့်ရပိုင်ခွင့်များသာဖြစ်သော်လည်း သက်ဝင်ယုံကြည်ပြီး သင်တို့အား ဖွဲ့စည်းဖြစ်တည်စေတော်မူ၍ ပြုစုပျိုးထောင်စေတော်မူသော အရှင်မြတ်အပေါ် ယုံပုံကိုးစားသော သူတို့အတွက် အလ္လာဟ်အရှင်မြတ်ထံတော်၌ ရှိသမျှတို့မှာမူကား အကောင်းမြတ်ဆုံးနှင့်အတည်တံ့အမြဲမြံဆုံးပင် ဖြစ်၏။"
        },
        {
            "chapter": 42,
            "verse": 38,
            "text": "ထို့ပြင် ထိုသူတို့သည်ပင် ကြီးလေးသော ပြစ်မှုဒုစရိုက်တို့မှလည်းကောင်း၊ (ကြီးလေးပြစ်မှုမြောက်သည့်) မကြားဝံ့မနာသာသောညစ်ညမ်းသည့်အမှုကိစ္စတို့မှလည်းကောင်း ရှောင်ကြဉ်ကြ၏။ ထို့ပြင် သူတို့သည် မည်သည့်အခါမျိုးတွင်မဆို ဒေါသအမျက်ထွက်ကြသည်ရှိသော် ခွင့်လွှတ်လေ့ရှိကြ၏။"
        },
        {
            "chapter": 42,
            "verse": 39,
            "text": "ထို့ပြင် ထိုသူတို့သည် သူတို့အား ဖွဲ့စည်းဖြစ်တည်စေတော်မူ၍ ပြုစုပျိုးထောင်စေတော်မူသောအရှင်မြတ် (၏ ဖိတ်ခေါ်မှုဖြစ်သော တားမြစ်ချက်များနှင့်အမိန့်တော်များကို နာခံလိုက်နာလျက်) တုံ့ပြန်ဖြေကြားပြီး ဆွလာသ် ဝတ်ပြုမှုကို (ယင်း၏စည်းမျဉ်းစည်းကမ်းနှင့်အညီ မြဲမြံစွာ) ဆောက်တည်ကြရုံသာမက သူတို့အချင်းချင်းကြား ဆောက်ရွက်စရာရှိသည့် စီမံချက်အရေးကိစ္စများတွင်လည်း ဆွေးနွေးနှီးနှော ညှိနှိုင်းတိုင်ပင်ကြသည့်အပြင် အရှင်မြတ်က သူတို့အား ချီးမြှင့်ပေးအပ်တော်မူသော ရိက္ခာအထောက်အပံ့များမှလည်း (ဆင်းရဲနွမ်းပါးသူတို့အတွက် တရားတော်နှင့်အညီ) မျှဝေစွန့်လှူပေးကမ်းကြ၏။"
        },
        {
            "chapter": 42,
            "verse": 40,
            "text": "ထို့ပြင် သူတို့ (အနက်မှ အချို့ဖြစ်စေ အားလုံးဖြစ်စေ) သည် မတရားသဖြင့် ညှင်းပန်းနှိပ်စက်ခြင်းကို ခံကြရသောအခါ (ညှင်းပန်းနှိပ်စက်မှုအဆုံးသတ်သည်အထိ တစ်ဦးကိုတစ်ဦး ရိုင်းပင်းကူညီလျက်) ခုခံတော်လှန် လေ့ရှိကြ၏။"
        },
        {
            "chapter": 42,
            "verse": 41,
            "text": "စင်စစ်သော်ကား မကောင်းမှုအကုသိုလ်သည် (အကျိုးဆက်အဖြစ်) အလားတူ မကောင်းမှု အကုသိုလ်ကိုသာ ပေးဆပ်စေ၏။ သို့သော် မည်သူမဆို (မတရားထိခိုက်နစ်နာစေသည့် ရန်သူကို) ခွင့်လွှတ်ပြီး (အချင်း ချင်းကြား ရင်ကြားစေ့လျက် ပြေလည်မှုရရှိရန် ကောင်းမွန်စွာ) ပြုပြင်ပြောင်းလဲလျှင် သူ၏ အကျိုးဆုလဒ်သည် အလ္လာဟ်အရှင်မြတ်ပေါ်၌သာ မူတည်၏။ ဧကန်မလွဲ၊ ထိုအရှင်မြတ်သည် အရှင့်စည်းမျဉ်းတော်များကို ကျူးလွန် ချိုးဖောက်၍ မတော်မတရား မမှန်မကန် ပြုမူကျင့်ကြံသူတို့အား နှစ်မြို့တော်မူသည် မဟုတ်ပေ။"
        },
        {
            "chapter": 42,
            "verse": 42,
            "text": "သို့ရာတွင် မည်သူမဆို မတရားဖိနှိပ်ချုပ်ချယ်ခြင်းခံရပြီးနောက် (တရားတော်ကခွင့်ပြုထားသည့် တရားဝင် နည်းလမ်းများဖြင့် သူ၏အခွင့်အရေးကို ပြန်လည်ရယူရန်) ခုခံကာကွယ်သည်ရှိသော် ထိုသူတို့အပေါ်၌ (သူတို့၏လက်တုံ့ပြန်မှုကို ပြစ်တင်ရန်) မည်သည့် နည်းလမ်းမျှ အလျှင်း မရှိပေ။"
        },
        {
            "chapter": 42,
            "verse": 43,
            "text": "ပြစ်တင်ရမည့်နည်းလမ်းမှာကား လူသားတို့အပေါ်၌ (အရှင့်စည်းမျဉ်းတော်များကို ကျူးလွန်ချိုးဖောက် ၍) မတော်မတရား မမှန်မကန် ပြုမူကျင့်ကြံပြီး မြေကမ္ဘာ (၏တိုင်းပြည်ဒေသများ) ၌ လူ့အခွင့်အရေးနှင့်အမှန်တရားအားလုံးနှင့်ဆန့်ကျင်၍ မတရားသဖြင့် ဆူပူသောင်းကျန်းဆိုးသွမ်းကြသော သူတို့အပေါ်၌သာလျှင် ရှိ၏။ ထိုသူတို့မူကား သူတို့အတွက် ပြင်းပြနာကျင်ဖွယ်ရာစူးနစ်သော ပြစ်ဒဏ်သည် ရှိပေ၏။"
        },
        {
            "chapter": 42,
            "verse": 44,
            "text": "သို့ရာတွင် မည်သူမဆို (ရင်ဆိုင်သမျှ ဒုက္ခအခက်အခဲများ၌ ဇွဲ၊ လုံ့လ၊ ဝီရိယဖြင့်) ခန္တီသည်းခံကြံ့ခိုင်မှုမြဲမြံပြီး (သူ့အပေါ် ပြစ်မှားခဲ့သူအား သဘောထားကြီးစွာဖြင့်) ခွင့်လွှတ်လျှင် ဧကန်မလွဲ၊ ထို့သို့ပြုမူခြင်းသည်ကား (အရေးကိစ္စများကို ဖြေရှင်းရာ၌ အရှင့်လမ်းညွှန်ချက်နှင့်အညီ) သစ္စာမြဲမြံစွာ ဆုံးဖြတ်ဆောင်ရွက်စေသော အရာပင်တည်း။"
        }
    ]
}