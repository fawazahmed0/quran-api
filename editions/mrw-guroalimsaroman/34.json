{
    "chapter": [
        {
            "chapter": 34,
            "verse": 1,
            "text": "So podi na rk o Allah, a so Khirk ko nganin a zisii ko manga langit go so nganin a zisii ko lopa: Go rk Iyan so podi ko akhirat: Go Skaniyan so Mawngangn, a Kaip"
        },
        {
            "chapter": 34,
            "verse": 2,
            "text": "Katawan Iyan so pphakasold ko lopa, go so pphakambowat a phoon rkaniyan; go so pphakatoron a phoon ko langit, go so pphakapanik ko sold iyan. Na Skaniyan so Makalimoon, a Manapi"
        },
        {
            "chapter": 34,
            "verse": 3,
            "text": "Na pitharo o siran a miyamangongkir a: \"Di rktano phakatalingoma so bangkit\": Tharoang ka: \"Oway na! Ibt ko Kadnan ko, ka mataan a phakatalingoma rkano dn; - a Matao ko migagaib; - da a makaphagma on a timbang bo o ssrm sii ko manga langit, go da sii ko lopa: Go da a mayto a di giyoto, go da a mala, a ba di matatago ko kitab a mapayag"
        },
        {
            "chapter": 34,
            "verse": 4,
            "text": "Kagiya a mbalasan Iyan so miyamaratiyaya, go pinggalbk iran so manga pipiya: Siran man na adn a bagian iran a maap, go pagpr a mapiya"
        },
        {
            "chapter": 34,
            "verse": 5,
            "text": "Na so miyamanamar (mrn) ko manga ayat Ami, a rorompisan iran; na siran man na adn a bagian iran a siksa, - a pd ko sangat a siksa a malipds"
        },
        {
            "chapter": 34,
            "verse": 6,
            "text": "Na katawan o siran a piyamgan ko katao so initoron rka a phoon ko Kadnan ka a skaniyan so bnar, go makapnggonanao ko lalan o (Allah a) Mabagr, a Pphodin"
        },
        {
            "chapter": 34,
            "verse": 7,
            "text": "Na pitharo o siran a miyamangongkir: \"Ba ami rkano thoroon so mama a phanotholn iyan rkano, a amay ka mazaropt kano sa samporna a kazaropt, na mataan! a skano na khatago dn ko kaadn a bago"
        },
        {
            "chapter": 34,
            "verse": 8,
            "text": "Ba niyan inangkob so Allah sa kabokhag, antawaa ba katatagoi skaniyan sa bthang?\" - kna, ka siran a di mapaparatiyaya ko akhirat, na khatago ko siksa, go so kadadag a mawatan"
        },
        {
            "chapter": 34,
            "verse": 9,
            "text": "Ba iran da maylay so kasasangoran iran, go so katatalikhodan iran, ko langit ago so lopa? O kabaya Ami, na khalandng Ami siran ko lopa, odi na khawlogan Ami siran sa sagintas ko langit. Mataan! a adn a matatago roo man a titho a tanda ko oman i oripn a pphananangoran"
        },
        {
            "chapter": 34,
            "verse": 10,
            "text": "Na sabnsabnar a bigan Ami so Dawood sa phoon Rkami a kakayaan: \"Hay manga palaw, pndoyoga niyo skaniyan. Go so manga papanok. Go piyakalmk Ami ron so potaw"
        },
        {
            "chapter": 34,
            "verse": 11,
            "text": "(Pitharo Ami:) \"Phanday ka sa manga rabn a manga lolowag, go zokhoding ka sa ringkar, go ngalbk kano sa mapiya; mataan! a Sakn i phagilay ko gii niyo nggolawlaan"
        },
        {
            "chapter": 34,
            "verse": 12,
            "text": "Na (piyakaphasiyonot Ami) sii ko Solayman so ndo; a so sagad iyan ko kapipita na sawlan (a ilalakaw ron), go so sagad iyan ko kagabigabi na sawlan (a ilalakaw ron); go piyakatoga Ami ron so bowalan a galang; go so sabaad ko manga jinn na taw a gii nggalbk ko hadapan iyan, sabap ko idin o Kadnan iyan; na sa taw a phasiwang kiran ko sogoan Ami, na phakataamn Ami skaniyan ko siksa a kadg"
        },
        {
            "chapter": 34,
            "verse": 13,
            "text": "Ipphangmbaal iran sa kabaya iyan, a manga masjid, go manga toladan, go manga apang a ndalagid o paridi, go manga kodn a manga bbkn: \"Nggalbk kano a manga tonganay o Dawood, sa kapanalamat. Mayto ko manga oripn Ko so mananalamat"
        },
        {
            "chapter": 34,
            "verse": 14,
            "text": "Na kagiya a pakanggolalann Ami ron so kapatay, na da a miyakatoro kiran ko kiyapatay niyan a inonta so ingan ko lopa, a pkhn iyan so tongkat iyan: Na kagiya a maothang; na miyapayag so manga jinn a opama ka siran na katawi ran so migagaib, na di siran malanggay ko karomasayan a phakahina"
        },
        {
            "chapter": 34,
            "verse": 15,
            "text": "Sabnsabnar a adn a rk o (taw sa) Saba, sii ko darpa iran a tanda, a dowa a asinda, sa kawanan go sa diwang. (Pitharo kiran:) \"Kang kano ko pagpr o Kadnan iyo, go panalamat kano Rkaniyan: Ingd a thatagompiya, na so Kadnan na Manapi"
        },
        {
            "chapter": 34,
            "verse": 16,
            "text": "Na tomiyalikhod siran, na biyotawanan Ami kiran so dgan o plit, go siyambian Ami kiran so dowa a asinda iran sa dowa a pamomolan a phagonga sa mapait, go dagiyangas, go nganin a sidar (kayo a maroni i raon ago onga, so raon iyan na iprigo sa miyatay) a mayto"
        },
        {
            "chapter": 34,
            "verse": 17,
            "text": "Giyoto man i inibadal Ami kiran sabap ko kiyaongkir iran: Na ba adn a mbadalan Ami saya a rowar ko miyongkir"
        },
        {
            "chapter": 34,
            "verse": 18,
            "text": "Go tiyagoan Ami so lt iran ago so lt o manga ingd (sa Sham) a so piyakandaklan Ami oto sa mapiya, sa manga ingd a manga babantay, go diniyangka Ami roo so kalalakaw: (pitharo Ami): \"Lalakaw kano ron ko manga kagagawii go manga kadawndaw, a khisasarig kano"
        },
        {
            "chapter": 34,
            "verse": 19,
            "text": "Na pitharo iran: \"Kadnan ami, pakakhakawatanaang Ka so lt o manga dkhai ami\": Go pindarowakaan iran so manga ginawa iran. Na biyaloy Ami siran a manga tothol, go iniparak Ami siran sa samporna a kiparak. Mataan! a adn a matatago roo man a titho a manga tanda ko oman i mapantang, a mananalamat"
        },
        {
            "chapter": 34,
            "verse": 20,
            "text": "Na sabnsabnar a miyatoman kiran o iblis so antangan iyan, na kiyawnotan iran skaniyan, inonta so isa ka sagorompong a pd ko miyamaratiyaya"
        },
        {
            "chapter": 34,
            "verse": 21,
            "text": "Oba di daa kapaar iyan kiran, - ogaid na an Ami mapnto so taw a mapaparatiyaya ko akhirat sii ko taw a skaniyan na zasangka on: Na so Kadnan ka i somisiyap ko langowan taman"
        },
        {
            "chapter": 34,
            "verse": 22,
            "text": "Tharoang ka a: \"Tawaga niyo so siran a initgo niyo (a tohan) a salakaw ko Allah: da a mipapaar iran a timbang o ssrm, sii ko manga langit go da sii ko lopa: Go da a mitotompok iran on, go da a tabanga iyan kiran"
        },
        {
            "chapter": 34,
            "verse": 23,
            "text": "Go da a khibgay a gona o kapangalbalb sii ko hadapan Iyan, inonta sii ko taw a inidinan Iyan. Taman sa igira kiyadaan sa kalk so manga poso iran na tharoon iran a: Antonaa so pitharo o Kadnan niyo? Tharoon iran a: So bnar; go Skaniyan so Maporo, a Mala"
        },
        {
            "chapter": 34,
            "verse": 24,
            "text": "Tharoang ka a: \"Antawaa i pphagpr rkano, a pphakapoon ko manga langit ago so lopa? Tharoang ka: So Allah; na mataan a skami odi na skano, na mataan a matatago ko toroan, odi na sii ko kadadag, a mapayag"
        },
        {
            "chapter": 34,
            "verse": 25,
            "text": "Tharoang ka a: \"Di rkano khiiza so minizala ami, go di rkami khiiza so gii niyo nggolawlaan"
        },
        {
            "chapter": 34,
            "verse": 26,
            "text": "Tharoang ka a: \"Plimodn tano o Kadnan tano: Oriyan iyan na ikhokom Iyan rktano so bnar: Ka Skaniyan so Kokoman"
        },
        {
            "chapter": 34,
            "verse": 27,
            "text": "Tharoang ka a: \"Pakiilay niyo rakn so siran a inirimbang iyo Ron a manga sakotowa; sabnar, a kna, ka so bo so Allah, a Mabagr, a Mawngangn (a da a sakotowa Iyan)"
        },
        {
            "chapter": 34,
            "verse": 28,
            "text": "Na da a kiyasogo Ami rka (hay Mohammad) a rowar sa langkap ko manga manosiya, a pphamanothol sa mapiya, go pphamakaiktiyar, na ogaid na so kadaklan ko manga manosiya na di iran katawan"
        },
        {
            "chapter": 34,
            "verse": 29,
            "text": "Na gi iran tharoon a: \"Anda dn angkai a diyandi (a siksa) o skano na manga bnar"
        },
        {
            "chapter": 34,
            "verse": 30,
            "text": "Tharoang ka a: \"Rk iyo so diyandi ko alongan, a di niyo to khisonggod sa isa ka oras, go di niyo khaktng"
        },
        {
            "chapter": 34,
            "verse": 31,
            "text": "Na pitharo o siran a miyamangongkir a: \"Di ami dn pharatiyayaan angkai a Qor´an, go di (ami pharatiyayaan) so miyaonaan iyan\". Na o maylaing ka amay ka so manga darowaka na tarongko on siran ko hadapan o Kadnan iran, na pangndodan o sabaad kiran so sabaad a katharo. Tharoon o siran a piyamangarasiyan ko siran a miyamanakabor a: \"O da so skano, na miyabaloy kami dn a miyamaratiyaya"
        },
        {
            "chapter": 34,
            "verse": 32,
            "text": "Tharoon o siran a miyamanakabor ko siran a piyamangarasiyan a: \"Ba skami i miyakaalang rkano ko toroan ko oriyan o masa a kiyapakawma niyan rkano? Kna, ka miyabaloy kano a manga baradosa"
        },
        {
            "chapter": 34,
            "verse": 33,
            "text": "Na tharoon o siran a piyamangarasiyan ko siran a miyamanakabor a: \"Kna! ka so antangan a marata ko kagagawii ago so kadawndaw: Gowani ko pzogoon kami niyo so kaongkir ami ko Allah go so kapangmbaal ami sa manga saginda Niyan (i miyakaalang rkami ko paratiyaya)!\" Na misoln iran so kasndit ko masa a kaylaya iran ko siksa: Go tagoon Ami so manga patong ko manga lig o siran a miyamangongkir: Ba adn a imbalas kiran a rowar ko pinggolawla iran"
        },
        {
            "chapter": 34,
            "verse": 34,
            "text": "Na da a siyogo an Ami a ingd sa phamakaiktiyar, a ba da tharoa o manga olowan on a: \"Mataan! a skami na so inisogo rkano to na inongkir ami"
        },
        {
            "chapter": 34,
            "verse": 35,
            "text": "Go pitharo iran a: \"Skami i madakl i manga tamok go manga wata, go kna a ba skami i phamaniksaan"
        },
        {
            "chapter": 34,
            "verse": 36,
            "text": "Tharoang ka a: \"Mataan! a so Kadnan ko na pphakawladn Iyan so rizki ko taw a kabaya Iyan, go pphakasimpitn Iyan, na ogaid na so kadaklan ko manga manosiya na di iran katawan"
        },
        {
            "chapter": 34,
            "verse": 37,
            "text": "Na kna a ba so manga tamok iyo, go kna a ba so manga wata iyo, so maphakarani kano niyan Rkami sa samporna a kapakarani: Ogaid na so taw a miyaratiyaya, go miyagamal sa mapiya na siran man i khibagian ko balas a takp sabap ko pinggolawla iran, go siran i khatago ko manga darpa ko sorga a khisasarig siran"
        },
        {
            "chapter": 34,
            "verse": 38,
            "text": "Na siran a mananamar sa kabinasa o manga ayat Ami, a rorompisan iran, na siran man i phamakadarpaan ko siksa"
        },
        {
            "chapter": 34,
            "verse": 39,
            "text": "Tharoang ka a: \"Mataan! a so Kadnan ko na pphakawladn Iyan so rizki ko taw a kabaya Iyan ko manga oripn Iyan, go pphakasimpitn Iyan on. Na apiya antonaa i mapnggasto niyo a shay´ na Skaniyan i pzambi on: Go Skaniyan i taralbi a mapiya ko (pphamamgay sa riskhi)"
        },
        {
            "chapter": 34,
            "verse": 40,
            "text": "Na sii ko gawii a limodn Iyan siran langon, oriyan iyan na tharoon Iyan ko manga malaikat a: \"Ba siran aya so skano i sinimba iran"
        },
        {
            "chapter": 34,
            "verse": 41,
            "text": "Tharoon iran a: \"Soti Ka! Ska i Panarigan ami a salakaw kiran. Kna, ka siran na aya pzimbaan iran na so manga jinn: So kadaklan kiran na siran i paparatiyayaan iran"
        },
        {
            "chapter": 34,
            "verse": 42,
            "text": "Na sa alongan oto na da a mapkhapaar o sabaad rkano a bagian o sabaad a gona, odi na morala: Na tharoon Ami ko siran a mindadarowaka a: \"Taami niyo so siksa ko naraka, - a so skano na piyakambokhag iyo skaniyan"
        },
        {
            "chapter": 34,
            "verse": 43,
            "text": "Na igira a pphangadian kiran so manga ayat Ami a manga rarayag, na tharoon iran a: \"Da ko ungkai inonta na mama a kabaya iyan a kaalangan kano niyan sii ko pzimbaan o manga loks iyo\". Go pitharo iran a: \"Da ko ngkaya inonta na kabokhag a pimbabaas\". Go pitharo o siran a miyamangongkir ko bnar ko kiyapakatalingoma niyan kiran a: \"Da ko ngkaya inonta na balik mata, a mapayag"
        },
        {
            "chapter": 34,
            "verse": 44,
            "text": "Na da a inibgay Ami kiran a manga kitab a kapphangadian iran oto, go da a miyasogo Ami kiran a miyaonaan ka a pphamakaiktiyar"
        },
        {
            "chapter": 34,
            "verse": 45,
            "text": "Na piyakambokhag o siran a miyaonaan iran (so manga sogo), a da siran raotn ko ikazasapolo bagi ko inibgay Ami kiran: Na piyakambokhag iran so manga sogo Akn"
        },
        {
            "chapter": 34,
            "verse": 46,
            "text": "Tharoang ka a: \"Aya bo a ipagndao akn rkano na isa: So kipamayandgn iyo (ko bnar) sa makapantag ko Allah, - sa madowadowa kano, sa matarambisa kano, - oriyan iyan na pphamimikiran kano: Da ko (Mohammad a) pd iyo i bthang: Da ko skaniyan na inonta na pphamakaiktiyar rkano ko da pn so siksa a sangat"
        },
        {
            "chapter": 34,
            "verse": 47,
            "text": "Tharoang ka a: \"Da a phangning ko rkano a sokay: Ka giyoto na rk iyo: da a sokay akn inonta so zisii ko Allah: Go Skaniyan i Saksi ko langowan taman"
        },
        {
            "chapter": 34,
            "verse": 48,
            "text": "Tharoang ka a: \"Mataan! a so Kadnan ko na ipzorong Iyan so bnar; lbi a Matao ko manga gaib"
        },
        {
            "chapter": 34,
            "verse": 49,
            "text": "Tharoang ka a: \"Miyakatalingoma so bnar, go di makapphoon so ribat go di phakakasoy"
        },
        {
            "chapter": 34,
            "verse": 50,
            "text": "Tharoang ka a: \"O madadag ako, na khadadag ako sa sii bo phakatana ko ginawa ko: Na o makaontol ako, na sabap ko iphagilaham rakn o Kadnan ko: Mataan! a Skaniyan i Pphakan´g, a Marani"
        },
        {
            "chapter": 34,
            "verse": 51,
            "text": "Na o maylaing ka so masa a kalki kiran, na da a kapakapalagoy (ran), go gandrn siran phoon ko darpa a marani"
        },
        {
            "chapter": 34,
            "verse": 52,
            "text": "Go Tharoon iran a: \"Piyaratiyaya mi skaniyan (a Qor´an);\" na andamanaya i kakhaparoliya iran ko kiraot ko kathawbat phoon ko darpa a mawatan"
        },
        {
            "chapter": 34,
            "verse": 53,
            "text": "A sabnar a inongkir iran oto gowani, go pphangsarn iran so migagaib ko darpa a mawatan"
        },
        {
            "chapter": 34,
            "verse": 54,
            "text": "Na kaltan siran ago so mazizinganin iran, lagid o inikidia ko manga izan iran sa kpit gowani: Mataan! a siran na miyatago siran ko kazasangka, a mapayag a kazangka"
        }
    ]
}