{
    "chapter": [
        {
            "chapter": 17,
            "verse": 1,
            "text": "Soti so (Allah a) piyakalalakaw Niyan so oripn Iyan (a Mohammad) ko kagagawii phoon ko Masjid Al-Haram sii ko Masjid Al-Aqsa, so piyakandaklan Ami sa mapiya so mliliyota on, - ka phakaylayn Ami skaniyan ko manga tanda Ami: Mataan! a so Allah so Pphakan´g, a Pphakaylay"
        },
        {
            "chapter": 17,
            "verse": 2,
            "text": "Na inibgay Ami ko Mosa so kitab, go biyaloy Ami skaniyan a toroan ko manga moriyataw o Israil, - (pitharo Ami a:) \"Da a khowaan iyo a salakaw Rakn a sasarigan"
        },
        {
            "chapter": 17,
            "verse": 3,
            "text": "(Hay) Kiyababadan ko taw a riyoran Ami a pd o Noh (ko kapal), mataan! a so Noh na aya btad iyan na oripn, a mananalamat"
        },
        {
            "chapter": 17,
            "verse": 4,
            "text": "Na piyakitokawan Ami ko manga moriyataw o Israil sii ko kitab, a mataan! a phaminasa kano dn ko lopa sa makadowa, go mataan! a phangarasi kano dn sa kapangarasi a mala"
        },
        {
            "chapter": 17,
            "verse": 5,
            "text": "Na amay ka makawma so diyandi a paganay sa dowa oto, na pakipangarasiyan Ami skano ko manga oripn Ami a adn a bagr iyan a mitataralo: Na pakaphagazogaan iran so pagltltan o manga walay; na miyabaloy a diyandi a mapnggolawla"
        },
        {
            "chapter": 17,
            "verse": 6,
            "text": "Oriyan iyan na ikasoy Ami rkano so kappgsa kiran: Go bgan Ami skano sa manga tamok (a madakl), go manga wata, go balowin Ami skano a madakl a taw"
        },
        {
            "chapter": 17,
            "verse": 7,
            "text": "(Na pitharo Ami a:) O phiyapiya kano, na miyakaphiyapiya kano sa rk o ginawa niyo; na o mbinasa kano, na rk o ginawa niyo. Na amay ka makawma so diyandi a mori, (na pakapangarasin Ami siran), ka an iran mapakarimng so manga paras iyo, go an siran makasold ko Masjid (Al-Aqsa) lagid o kiyapakasold iran on ko paganay a kiya okitan, go an iran mabinasa so miyamgs sa mala a kapaminasa"
        },
        {
            "chapter": 17,
            "verse": 8,
            "text": "Masikn so Kadnan iyo na ikalimo kano Niyan; na o kasoy kano (maminasa), na ikasoy Ami (so siksa rkano): Na inisnggay Ami so naraka Jahannam a tharongkoan ko miyamangongkir"
        },
        {
            "chapter": 17,
            "verse": 9,
            "text": "Mataan! a giya ungkai a Qor´an na phakatoro ko skaniyan a lbi a matitho, go pphanotholn iyan ko miyamaratiyaya a siran so minggagalbk ko manga pipiya, a mataan! a adn a bagian iran a balas, a lbi a mala"
        },
        {
            "chapter": 17,
            "verse": 10,
            "text": "Na mataan! a siran a di mapaparatiyaya ko akhirat, na mithiyagar Kami sa bagian iran a siksa a malipds"
        },
        {
            "chapter": 17,
            "verse": 11,
            "text": "Na pphangnin o manosiya so marata (igira a pkhararangitan) lagid o kapphangniya niyan ko mapiya, na tatap a so manosiya na gaanggaann"
        },
        {
            "chapter": 17,
            "verse": 12,
            "text": "Na biyaloy Ami so gagawii ago so dawndaw a dowa a tanda: Na piyakasalm Ami so tanda a gagawii, na biyaloy Ami so tanda o dawndaw a masindaw; ka ang kano gii makambabanog sa riskhi a phoon ko Kadnan iyo, go an iyo katokawi so bilangan o manga ragon, go so itongan: Na so langowan taman na piyagosay Ami skaniyan sa marayag a kapagosay"
        },
        {
            "chapter": 17,
            "verse": 13,
            "text": "Na oman i manosiya na initambd Ami ron so sorat o amal iyan sii ko lig iyan: Na pakagmawn Ami ron sa alongan a qiyamah a sorat a masangat iyan a makakayat"
        },
        {
            "chapter": 17,
            "verse": 14,
            "text": "(Tharoon on a:) \"Batiya angka so sorat ka: Makatatarotop so ginawang ka sa alongan nai a phamagitong rka"
        },
        {
            "chapter": 17,
            "verse": 15,
            "text": "Sadn sa komdg ko ontol, na phakakdg ko ontol sa rk bo a ginawa niyan: Na sadn sa somilay, na phakasilay sa rombo phakatana: Na di khaawidan o baradosa so dosa o pd iyan: Na di Kami phaniksa taman sa di Kami makasogo sa sogo"
        },
        {
            "chapter": 17,
            "verse": 16,
            "text": "Na igira a kabaya Ami a kabinasa Ami ko phagingd, na sogo on Ami so manga nakoda rkaniyan (a nggolalan ko manga rasol) na ndarowaka siran roo; na mapatot on so katharo (a siksa): Na binasaan Ami skaniyan sa tarotop a kabinasa"
        },
        {
            "chapter": 17,
            "verse": 17,
            "text": "Na madakl a bininasa Mi ko manga pagtaw a miyaoriyan o Noh. Na makatatarotop so Kadnan ka sii ko manga dosa o manga oripn Iyan a Kaip a Pphakaylay"
        },
        {
            "chapter": 17,
            "verse": 18,
            "text": "Sadn sa aya btad iyan na kabaya iyan so magaan, na nggagaanan Ami ron sii (sa doniya) so khabayaan Ami sii ko taw a kabaya Ami: Oriyan iyan na isnggay Ami a rk iyan so naraka Jahannam a phakasold on a kapapaawingan, a mibobowang"
        },
        {
            "chapter": 17,
            "verse": 19,
            "text": "Na sadn sa kabaya iyan so akhirat, go panamaran iyan nggalbk so pnggalbkn rkaniyan, a skaniyan na mapaparatiyaya, - na siran man na miyabaloy so galbk iran a tatarimaan"
        },
        {
            "chapter": 17,
            "verse": 20,
            "text": "Oman i isa na pmbgan Ami so siran nai go so siran aya, ko pammgayan o Kadnan ka: Na da ko btad o pammgayan o Kadnan ka iba kharn"
        },
        {
            "chapter": 17,
            "verse": 21,
            "text": "Pamimikiran angka o andamanaya i kiyapakalbi Ami ko sabaad kiran ko sabaad; na matatangkd a so akhirat i lbi a mala a kiyapakaphapangkata, go lbi a mala a kiyapakapllbiya"
        },
        {
            "chapter": 17,
            "verse": 22,
            "text": "Di ka phangmbaal sa pd o Allah a tohan a salakaw; ka makawzad ka a kapapaawingan, a misisili"
        },
        {
            "chapter": 17,
            "verse": 23,
            "text": "Na inipaliyogat o Kadnan ka a da a pzoasoata niyo a inonta Skaniyan, go (phiyapiya i niyo) so mbala a loks sa samporna a kaphiyapiya. Na o raota ko kamamasai rka so kaloks o isa sa dowa oto, odi na tanan siran, na ding ka kiran ptharoa i kharimorng ako, go ding ka siran phrarasnga, go tharoang ka kiran so katharo a kapagaadat"
        },
        {
            "chapter": 17,
            "verse": 24,
            "text": "Go pakainayang ka kiran so gowagoway ko kapangalimbabaan, phoon ko kalimo, go tharoang ka a: \"Kadnan ko, kalimoon ka siran lagid o kiyapagoyagoyaga iran rakn ko kayto akn"
        },
        {
            "chapter": 17,
            "verse": 25,
            "text": "So Kadnan iyo i lbi a Matao ko nganin a zisii ko manga ginawa niyo: O mabaloy kano a manga bilangataw, na mataan! a Skaniyan na tatap a Manapi ko manga baratawbat"
        },
        {
            "chapter": 17,
            "verse": 26,
            "text": "Na bgan ka ko tonganay so kabnar iyan, go so miskin, go so gii mlayalayag a makakhakadiyat a miyakawang sa lalan. Go di ka phamagola sa kaplaga"
        },
        {
            "chapter": 17,
            "verse": 27,
            "text": "Mataan! a so manga tawlaan na miyabaloy siran a manga pagari o manga shaytan; na aya btad o shaytan na moongkir ko Kadnan iyan"
        },
        {
            "chapter": 17,
            "verse": 28,
            "text": "Na o thalikhoding ka siran sa kambabanog sa limo a phoon ko Kadnan ka, a nanayawn ka skaniyan, na tharoang ka kiran: Sa katharo a maynay"
        },
        {
            "chapter": 17,
            "verse": 29,
            "text": "Go ding ka mbaloya so limang ka a mitatambd ko lig ka, go ding ka mbkara skaniyan sa tarotop a kabkar, ka makawzad ka a kapapaawingan, a kiyawiswisan"
        },
        {
            "chapter": 17,
            "verse": 30,
            "text": "Mataan! a so Kadnan ka na pphakaloagn Iyan so pagpr sii ko taw a kabaya Iyan, go pphakasimpitn Iyan. Mataan! a Skaniyan na tatap sii ko manga oripn Iyan a Kaip, a Pphakaylay"
        },
        {
            "chapter": 17,
            "verse": 31,
            "text": "Go di niyo mbonoa so manga wata iyo sa kalk ko kamiskin: Ka Skami i pphagpr kiran, go pphagpr rkano. Mataan! a so kabonoa kiran na miyabaloy a dosa a mala"
        },
        {
            "chapter": 17,
            "verse": 32,
            "text": "Go di kano pagobay ko kazina: Ka mataan aya! a miyabaloy a pakasisingay, go miyakaratarata a okit"
        },
        {
            "chapter": 17,
            "verse": 33,
            "text": "Go di niyo mbonoa so ginawa a so inisapar o Allah inonta o misabap ko kabnar. Na sa taw a mabono a pimbabaan, na sabnar a singgayan Ami so wali ron sa kapaar: Na di plawan ko kakitas; mataan! a skaniyan na miyabaloy a tatabangan"
        },
        {
            "chapter": 17,
            "verse": 34,
            "text": "Go di kano pagobay ko tamok o ilo inonta o so iphakapiya niyan, taman sa iraot ko kakhasad iyan: Go tomana niyo so diyandi. Mataan! a so diyandi na tatap a khiiza (ko alongan a qiyamah)"
        },
        {
            "chapter": 17,
            "verse": 35,
            "text": "Go tarotopa niyo so kapagasad igira a miyagasad kano, go thimbang kano ko timbangan a ontol: Giyoto man i tomo, go lbi a mapiya a ondas iyan"
        },
        {
            "chapter": 17,
            "verse": 36,
            "text": "Go ding ka pthindgi so da a kataong ka on; mataan! a so kan´g, ago so kaylay, go so poso na oman i isa kiran na khayzaan"
        },
        {
            "chapter": 17,
            "verse": 37,
            "text": "Go di ka plalakaw ko lopa sa kambantogan: Mataan! a ska na ding ka dn mabnsad so lopa, go ding ka dn marpng so manga palaw sa kaporo"
        },
        {
            "chapter": 17,
            "verse": 38,
            "text": "Oman i isa roo na miyabaloy so karataan iyan sii ko Kadnan ka a piyakagowagowad"
        },
        {
            "chapter": 17,
            "verse": 39,
            "text": "Giyoto man na pd ko iniilaham rka o Kadnan ka (ya Mohammad) a ongangn; na di ka phangmbaal sa pd o Allah a tohan a salakaw, ka maphozang ka ko naraka Jahannam, a kapapaawingan, a mibobowang"
        },
        {
            "chapter": 17,
            "verse": 40,
            "text": "Ba rkano piyakibisa o Kadnan iyo so manga wata a mama, na kinowa Niyan so manga malaikat (a wata Iyan) a manga babay? Mataan! a skano na matatangkd a gii kano tharo sa katharo a miyakalpas"
        },
        {
            "chapter": 17,
            "verse": 41,
            "text": "Na sabnsabnar a pizalisay Ami sangkai a Qor´an, ka an iran kasaboti, na da a minipagoman iyan kiran a rowar sa kiyapalagoy (ko bnar)"
        },
        {
            "chapter": 17,
            "verse": 42,
            "text": "Tharoang ka a: O adn a pd o Allah a manga tohan, - lagid o katharo iran, - na samawto na mataan! a mloloba siran sa lalan ko khirk ko kapaar"
        },
        {
            "chapter": 17,
            "verse": 43,
            "text": "Soti Skaniyan! go maporo a ka-aawat Iyan ko gi iran tharoon! a Maporo a Lbi-a-mala"
        },
        {
            "chapter": 17,
            "verse": 44,
            "text": "Pthasbik Rkaniyan so manga langit a pito go so lopa, go so matatago kiran, na da a nganin a badi pthasbik sa podi Rkaniyan; na ogaid na di niyo zabotn so tasbik iran. Mataan! a Skaniyan na tatap a Matigr, a Manapi"
        },
        {
            "chapter": 17,
            "verse": 45,
            "text": "Na igira a biyatiya aka so Qor´an, na pthagoan Ami so lt ka ago so lt o siran a di mapaparatiyaya ko akhirat, sa rnding a marrnding"
        },
        {
            "chapter": 17,
            "verse": 46,
            "text": "Go tiyagoan Ami so manga poso iran sa manga totop, ka an iran di khasaboti skaniyan, go (tiyagoan Ami) so manga tangila iran sa kabngl: Na igira a miyaaloing ka so Kadnan ka sii ko Qor´an, ko kai Isaysa Niyan, na tomingr siran, ko manga talikhodan iran sa kapalagoy"
        },
        {
            "chapter": 17,
            "verse": 47,
            "text": "Skami i lbi a Matao ko sabap a kapphamamakin´g iran oto gowani ko pphamamakin´gn ka iran; go gowani ko siran a gii siran mbibitiyarai, sa masa oto na gii tharoon o manga darowaka a: \"Da a phagonotan iyo a rowar ko mama a tataraponan"
        },
        {
            "chapter": 17,
            "verse": 48,
            "text": "Pamimikiranang ka (ya Mohammad) o andamanaya i kinipangibaratn iran rka: Na miyadadag siran, na da a khakdg iran a lalan"
        },
        {
            "chapter": 17,
            "verse": 49,
            "text": "Na pitharo iran: \"Ino amay ka mbaloy kami a manga tolan go botha, ba mataan! a skami na pagoyagn kami dn sa kaadn a bago"
        },
        {
            "chapter": 17,
            "verse": 50,
            "text": "Tharoang ka a: \"Mbaloy kano pn a ator, odi na potaw"
        },
        {
            "chapter": 17,
            "verse": 51,
            "text": "Odi na kaadn a pd ko mala (a kaggdaa niyo ron), ko manga rarb iyo (na khaoyag kano dn)! Na ptharoon iran dn: \"Antawaa i maphakakasoy kami niyan (ko kawyagoyag)?\" Tharoang ka a: \"So miyadn rkano ko paganay a kiyaokitan\". Na khlng-klngn iran rka a manga olo iran, na tharoon iran: \"Anday kakhitana iyan?\" Tharoang ka a: \"Matatangkd a mababaloy a marani"
        },
        {
            "chapter": 17,
            "verse": 52,
            "text": "Sii ko alongan a tawagn kano Niyan, na mismbag iyo so podi Rkaniyan, go aya arangan iyo na da a minitarg iyo (ko doniya) a roar ko mayto"
        },
        {
            "chapter": 17,
            "verse": 53,
            "text": "Na tharoang ka (ya Mohammad) ko manga oripng Ko a: Ptharoa iran so mapiya: Mataan! a so shaytan na pnggorigawn iyan siran: Mataan! a so shaytan na miyabaloy a ridoay o manga manosiya a mapayag"
        },
        {
            "chapter": 17,
            "verse": 54,
            "text": "So Kadnan iyo i Matao rkano: O kabaya Iyan, na ikalimo kano Niyan, odi na o kabaya Iyan, na siksaan kano Niyan: Na kna a ba Ami ska siyogo a somisiyap kiran"
        },
        {
            "chapter": 17,
            "verse": 55,
            "text": "Na so Kadnan ka i Matao ko taw a zisii ko manga langit go so lopa: Na sabnsabnar a piyakalbi Ami so sabaad ko manga nabi ko sabaad: Go bigan Ami so Dawood sa (kitab a) Zaboor"
        },
        {
            "chapter": 17,
            "verse": 56,
            "text": "Tharoang ka: \"Panongganoya niyo so siran a initgo niyo (a manga katohanan) a salakaw ko Allah: Na da a mipapaar iran ko kapokas rkano o morala, go di iran khitogalin"
        },
        {
            "chapter": 17,
            "verse": 57,
            "text": "Siran man so siran a pphanongganowin iran na gi iran mbabanogn so okit a kapakarani ko Kadnan iran, - (pphamagarabaya) o antawaa kiran i lbi ron a madasg: Go aarapn iran so limo Iyan go ikaalk iran so siksa Iyan: Mataan! a so siksa o Kadnan ka na tatap a pakalklk"
        },
        {
            "chapter": 17,
            "verse": 58,
            "text": "Na da a ingd a ba Ami di binasaa skaniyan ko dapn so alongan a qiyamah, odi na ba Ami di siksaa skaniyan sa siksa a sangat: Miyabaloy oto a misosorat ko kitab (a Laoh Mahfod)"
        },
        {
            "chapter": 17,
            "verse": 59,
            "text": "Na da a miyakarn Rkami ko kapphakatoron Ami ko manga tanda, a rowar sa kiyapakambokhaga on o miyangaoona: Na inibgay Ami ko Samod so babay a onta a karina a mapayag, na pindarowakaan iran oto: Na da a (salakaw a) kapphamakatoron Ami ko manga tanda a rowar sa pangangalk"
        },
        {
            "chapter": 17,
            "verse": 60,
            "text": "Na gowani na pitharo Ami rka a: Mataan! a so Kadnan ka na katatangkalan Iyan so manga manosiya: Na da a kinisnggayn Ami ko kaylay a so piyakiilay Ami rka, a rowar sa tpng ko manga manosiya, - go (lagid oto) so kayo a pimorkaan a miyaaloy ko Qor´an: Na ipphangangalk Ami kiran, na da a minipagoman iyan kiran a rowar sa kapangakowala a mala"
        },
        {
            "chapter": 17,
            "verse": 61,
            "text": "Na gowani na pitharo Ami ko manga malaikat a: \"Pangalimbabaan kano ko Adam\": Na miyangalimbabaan siran on, inonta so iblis: Ka pitharo iyan a: \"Ino ako phangalimbabaan ko taw a inadn ka a botha"
        },
        {
            "chapter": 17,
            "verse": 62,
            "text": "Pitharo (o iblis): \"Ay gdaa Ka sangkai a piyakaombaong Ka rakn? Ibt o bgi akong Ka sa taalik taman ko alongan a qiyama na lngan´ng ko dn domadag so manga moriyataw niyan inonta so mayto"
        },
        {
            "chapter": 17,
            "verse": 63,
            "text": "Pitharo (o Allah) a: \"Nggolalann ka (i kabaya aka); ka sadn sa monot rka kiran, na mataan! a so naraka Jahannam i balas rkano, a balas a tarotop"
        },
        {
            "chapter": 17,
            "verse": 64,
            "text": "Go pamodiyokn ka ko sadn sa khagagang ka kiran, so sowarang ka; go lalisang ka siran rakhs o manga komokoda aka, go so pphamakalalakawn ka; go pakithompok ka kiran ko manga tamok go so manga wata (iran); go bging ka siran sa pasad\". Na da a ipmbgay kiran a pasad o shaytan a rowar sa kaplalalong"
        },
        {
            "chapter": 17,
            "verse": 65,
            "text": "Mataan! a so manga oripng Ko (a miyamaratiyaya), na da dn a kapaar ka kiran: Go makatatarotop so Kadnan ka a Somisiyap"
        },
        {
            "chapter": 17,
            "verse": 66,
            "text": "So Kadnan iyo so pphakalatas rkano ko manga kapal ko kalodan, ka ang kano gii makambabanog ko kakawasaan Iyan. Mataan! a Skaniyan na tatap a mala rkano i limo"
        },
        {
            "chapter": 17,
            "verse": 67,
            "text": "Na igira a minisogat rkano so morala ko kalodan, na mada so pphanongganowin iyo inonta bo so Skaniyan (a Allah) - na kagiya mabaton kano Niyan ko kalopaan, na tomiyalikhod kano. Na tatap a so manosiya na da a tadm iyan"
        },
        {
            "chapter": 17,
            "verse": 68,
            "text": "Ba kano somiyarig sa di kano Niyan landngn ko didalm o lopa, odi na di kano Niyan botawanan sa sobosobo a pthad, a sa oriyan iyan na da dn a matoon iyo a panarigan"
        },
        {
            "chapter": 17,
            "verse": 69,
            "text": "Odi na ba kano somiyarig sa di kano Niyan roo pakakasowin zaroman, na botawanan kano Niyan sa mabagr a ndo na ldn kano Niyan sabap ko kiyaongkir iyo, oriyan iyan na da dn a matoon iyo a abanga iyo Rkami ron"
        },
        {
            "chapter": 17,
            "verse": 70,
            "text": "Na sabnsabnar a piyaka lbi Ami sa mnang so manga moriyataw o Adam; go piyakapagda Ami siran ko kalopaan ago so kalodan; go iniriskhi Ami kiran so manga pipiya; go piyakaombaw Ami siran ko madakl ko manga inadn Ami sa titho a kapakaombaw"
        },
        {
            "chapter": 17,
            "verse": 71,
            "text": "Sii ko alongan a itawag Ami ko oman i manosiya so daptar iran: Na sadn sa mibgay ron so kitab iyan sii ko kawanan iyan, na siran man na mabatiya iran so kitab iran, - na da a masalimbot kiran a izambo o dadanglisn"
        },
        {
            "chapter": 17,
            "verse": 72,
            "text": "Na sadn sa miyabaloy sii (sa doniya) a bota, na skaniyan sii ko akhirat na bota dn, go tanto a miyaawat ko lalan"
        },
        {
            "chapter": 17,
            "verse": 73,
            "text": "Na mataan! a mayto bo na khapokas ka iran dn ko iniilaham Ami rka (ya Mohammad), ka an ka Rkami miyangkob so salakaw rkaniyan: Na o giyoto i miyasowa na khowaang ka iran dn a bolayoka"
        },
        {
            "chapter": 17,
            "verse": 74,
            "text": "Na o da Ami ska pakathaknaa, na sabnsabnar a mararani mitaliyadok ka kiran sa shay´ a mayto"
        },
        {
            "chapter": 17,
            "verse": 75,
            "text": "Na o giyoto i miyasowa na kaphakitaaman Ami rka dn so takp a siksa ko kawyagoyag, go so takp a siksa ko kapatay: Oriyan iyan na daa matoon ka a tabanga aka Rkami"
        },
        {
            "chapter": 17,
            "verse": 76,
            "text": "Na mataan! a mayto bo na khabogaw ka iran ko lopa (a Madinah), ka phakaawaang ka iran on; na o giyoto i miyasowa na da a khitarg iran ko kaypos ka, a rowar ko mayto"
        },
        {
            "chapter": 17,
            "verse": 77,
            "text": "Okit o taw a sabnar a siyogo an Ami a miyaonaan ka sa pd ko manga sogo Ami: Na da a khatoon ka a misalin ko okit Ami"
        },
        {
            "chapter": 17,
            "verse": 78,
            "text": "Pamayandgn ka so sambayang ko kapolid o alongan taman ko kalibotng o gagawii, go so kapangadii ko Qor´an ko sambayang ko khapita: Mataan! a so sambayang ko khapita na tatap a zasaksian"
        },
        {
            "chapter": 17,
            "verse": 79,
            "text": "Na so sabaad ko kagagawii na pphagnaw on ka so Qor´an a malalawan ko manga paliyogat a rk ka: Matatangkd a phakadarpaang ka o Kadnan ka ko darpa a mababantog"
        },
        {
            "chapter": 17,
            "verse": 80,
            "text": "Na tharoang ka: \"Kadnan ko, pakasold akong Ka sa kasold a kasosoat, go pakaliyowa kong Ka sa kaliyo a kasosoat; go snggay akong Ka phoon ko hadapan Ka sa bagr a phakatabang"
        },
        {
            "chapter": 17,
            "verse": 81,
            "text": "Go tharoang ka a: \"Miyakawma so bnar, na miyailang so ribat: Mataan! a so ribat na tatap a ilang"
        },
        {
            "chapter": 17,
            "verse": 82,
            "text": "Na ipthoron Ami a pd ko Qor´an so bolong go limo ko miyamaratiyaya: Na ba dn pphakaoman ko manga darowaka sa kalogi"
        },
        {
            "chapter": 17,
            "verse": 83,
            "text": "Na igira a inipangalimo Ami so manosiya, na tomalikhod go itangkiri iyan a kilid iyan, na igira a minisogat on so marata na mabaloy a kadaan sa panginam"
        },
        {
            "chapter": 17,
            "verse": 84,
            "text": "Tharoang ka a: \"Oman iisa na gii nggalbk sii ko okit iyan: Na so Kadnan iyo i lbi a Matao ko taw a skaniyan i makaoontol sa lalan"
        },
        {
            "chapter": 17,
            "verse": 85,
            "text": "Na ipagiza iran rka so niyawa. Tharoang ka a: \"So niyawa na sii ko ilmo o Kadnan ko: Go da a inibgay rkano ko katao rowar ko mayto"
        },
        {
            "chapter": 17,
            "verse": 86,
            "text": "Na mataan! a o inikabaya Ami, na matatangkd a maphakada Ami dn so iniilaham Ami rka: Na sa oriyan iyan na da a matoon ka makapantag rkaniyan a panarigan Rkami"
        },
        {
            "chapter": 17,
            "verse": 87,
            "text": "Ogaid na limo a phoon ko Kadnan ka: Mataan! a so kapdi Iyan na tatap a sii rka lbi a mala"
        },
        {
            "chapter": 17,
            "verse": 88,
            "text": "Tharoang ka a: \"Mataan! a apiya thampotampong so manga manosiya, go so manga jinn sa kambaal iran sa lagid angkai a Qor´an, na di siran dn makambaal sa lagid iyan, apiyapn mabaloy so sabaad kiran a tabanga o sabaad"
        },
        {
            "chapter": 17,
            "verse": 89,
            "text": "Na sabnsabnar a di bo dn pira a kiniropaan Ami ko manosiya, sii sangkai a Qor´an, ko oman i ibarat: Na da tarimaa o kadaklan ko manga manosiya ka ba iran dn siyangka"
        },
        {
            "chapter": 17,
            "verse": 90,
            "text": "Na pitharo iran a: \"Di ami ska dn pharatiyayaan, taman sa da a mapakambowat ka rkami phoon ko lopa a manga bowalan"
        },
        {
            "chapter": 17,
            "verse": 91,
            "text": "O di na adn a mabaloy a rk ka a pamomolan a manga korma, go manga anggor, na kapakambowatan ka so lmbak iyan sa manga lawasayg a manga babands"
        },
        {
            "chapter": 17,
            "verse": 92,
            "text": "O di na makaolog ka ko langit, manaa so inidaowang ka rkami sa sapangkat; odi na mapakadarpa aka so Allah go so manga malaikat sa mipagadapa"
        },
        {
            "chapter": 17,
            "verse": 93,
            "text": "O di na adn a mabaloy a rk ka a walay a bolawan, odi na makapanik ka ko langit. Na di ami dn pharatiyayaan i kiyapakapanik ka on taman sa di kaming ka katoronan sa kitab a mabatiya ami skaniyan\". Tharoang ka: \"Soti so Kadnan ko! Ba adn a btad akn a rowar sa manosiya; - a sogo"
        },
        {
            "chapter": 17,
            "verse": 94,
            "text": "Na da a miyakarn ko manosiya ko kapakaparatiyaya iran gowani ko makawma kiran so toroan, a rowar sa kiyatharoa iran sa: \"Ino zogo so Allah sa manosiya a sogo"
        },
        {
            "chapter": 17,
            "verse": 95,
            "text": "Tharoang ka: \"O aya matatago ko lopa, na manga malaikat a pphlalalakaw a khibabaling on, na mataan! a pakatoronan Ami siran a phoon ko langit sa malaikat a sogo"
        },
        {
            "chapter": 17,
            "verse": 96,
            "text": "Tharoang ka: \"Makatatarotop so Allah a saksi rakn ago sii rkano: Mataan! a Skaniyan na tatap sii ko manga oripn Iyan a Kaip, a Pphakaylay"
        },
        {
            "chapter": 17,
            "verse": 97,
            "text": "Na sadn sa toroon o Allah, na skaniyan i phakakdg ko ontol; go sadn sa dadagn Iyan na ding ka siran dn mitoon sa manga panarigan a salakaw Rkaniyan. Go limodn Ami siran ko alongan a qiyamah, a mikakamanga so manga paras iran, a manga bota, go manga omaw, go manga bngl: Darpa iran so naraka Jahannam: Oman pphondaw na omanan Ami kiran sa kakadg"
        },
        {
            "chapter": 17,
            "verse": 98,
            "text": "Giyoto man i balas kiran, sabap sa mataan! a siran na inongkir iran so manga ayat Ami, go pitharo iran: \"Ino amay ka mbaloy kami a manga tolan go botha, ba mataan! a skami na khawyag kami dn sa kaadn a bago"
        },
        {
            "chapter": 17,
            "verse": 99,
            "text": "Ba iran di katawi a mataan! a so Allah, so miyadn ko manga langit go so lopa, khagaga Niyan a madn sa lagid iran? Go singgayan Iyan siran sa taalik, a da a sangkaa madadalm on. Na da tarimaa o manga darowaka ka ba iran dn siyangka"
        },
        {
            "chapter": 17,
            "verse": 100,
            "text": "Tharoang ka: \"O skano i makapapaar ko khitatagoan ko limo o Kadnan ko, na samawto na mataan! a rnn iyo, sa kalk ko kanggasto: Ka aya btad o manosiya na maykot"
        },
        {
            "chapter": 17,
            "verse": 101,
            "text": "Na sabnsabnar a bigan Ami so Mosa sa siyaw a manga tanda, a manga rarayag: Na izaan ka ko manga moriyataw o Israil: Gowani a makawma kiran, na pitharo on o Pir´awn: \"Mataan! a sakn na aya dn a kaggdaa ko rka hay Mosa! na tataraponan"
        },
        {
            "chapter": 17,
            "verse": 102,
            "text": "Pitharo (o Mosa): \"Sabnsabnar a katawan ka a da a tomiyoron saya a rowar ko Kadnan o manga langit go so lopa a manga karina: Na mataan! a sakn na aya dn a kaggdaa ko rka hay Pir´awn! na ilang"
        },
        {
            "chapter": 17,
            "verse": 103,
            "text": "Na kabaya iyan a mbogawn iyan siran ko lopa (a Misir): Na inld Ami skaniyan go so langowan a pd iyan"
        },
        {
            "chapter": 17,
            "verse": 104,
            "text": "Go pitharo Ami ko manga moriyataw o Israil ko oriyan iyan a: \"Pagingd kano ko lopa (a Misir): Na amay ka makawma so diyandi ko akhirat, na pakatalingomaan Ami skano langon"
        },
        {
            "chapter": 17,
            "verse": 105,
            "text": "Na sii ko bnar a kinitornn Ami (ko Qor´an), go sii ko bnar a kiyapakatoron iyan: Na da a kiyasogo Ami rka (ya Mohammad) a rowar sa pphanonotholan sa mapiya, go pphamakaiktiyar"
        },
        {
            "chapter": 17,
            "verse": 106,
            "text": "Na so Qor´an na piyakassnggaya Ami skaniyan, ka an ka oto mabatiya ko manga manosiya sa malanat: Go initoron Ami oto sa (miyakazasaliob a) kinitoron iyan"
        },
        {
            "chapter": 17,
            "verse": 107,
            "text": "Tharoang ka: \"Piyaratiyaya niyo skaniyan odi na di niyo pharatiyayaa, mataan! a siran a piyamgan ko katao a miyaonaan iyan, na igira a pmbatiyaan kiran, na ipzondong iran so manga baka a mangangalimbabaan siran"
        },
        {
            "chapter": 17,
            "verse": 108,
            "text": "Sa gi iran tharoon: Soti so Kadnan ami, mataan! a tatap a so diyandi o Kadnan ami na mapnggolawla dn"
        },
        {
            "chapter": 17,
            "verse": 109,
            "text": "Go ipzondong iran so manga baka, sa pphaman´gad siran, go pphakaoman kiran sa kapangalimbabaan"
        },
        {
            "chapter": 17,
            "verse": 110,
            "text": "Tharoang ka: \"Pangni kano ko Allah, odi na pangni kano ko Rahman: Apiya anda saya i ipangni niyo Ron, na rk Iyan so manga ngaran a manga pipiya. Na ding ka phakatanogn so sambayang ka, go ding ka oto phnanayn, na mbabanog ka ko pagltan oto sa okit"
        },
        {
            "chapter": 17,
            "verse": 111,
            "text": "Na tharoang ka: \"So podi na rk o Allah, da kowa sa wata, go da a miyabaloy a sakotowa Iyan ko kapaar: Go da a miyabaloy a tabanga Iyan makapantag ko kapakayto: Na zlaslaang ka Skaniyan sa samporna a kazlasla"
        }
    ]
}