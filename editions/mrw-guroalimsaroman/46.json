{
    "chapter": [
        {
            "chapter": 46,
            "verse": 1,
            "text": "Ha, Mim. (So Allah i Matao ko paka-aantapan Iyan on)"
        },
        {
            "chapter": 46,
            "verse": 2,
            "text": "Initoron so kitab a phoon ko Allah, - a Mabagr, a Mawngangn"
        },
        {
            "chapter": 46,
            "verse": 3,
            "text": "Da ko kiyaadn Ami ko manga langit ago so lopa, go so nganin a pagltan a dowa nan inonta na sii ko bnar, go so taalik a miyapnto; na so miyamangongkir na so piyakiiktiyaran kiran na tatalikhodan iran"
        },
        {
            "chapter": 46,
            "verse": 4,
            "text": "Tharoang ka (ya Mohammad): \"Ay gda iyo ko pphanongganowin iyo a salakaw ko Allah? Pakiilayn iyo rakn o antonaa i miyaadn iran ko lopa, ba adn a minitompok iran ko manga langit? Witi ako niyo sa kitab a miyaonaan aya, odi na so malalamba ko katao, o skano i manga bnar"
        },
        {
            "chapter": 46,
            "verse": 5,
            "text": "Na ba adn a taw a makalawan a dadag ko taw a pphanongganowin iyan a salakaw ko Allah, so da a khismbag iyan on sa taman ko alongan a qiyamah, go siran na so panongganoy ran na da a mlng iran on"
        },
        {
            "chapter": 46,
            "verse": 6,
            "text": "Go amay ka limodn so manga manosiya na mabaloy siran a manga ridoay ran, go mabaloy siran ko kapzimbaa kiran a ongkirn iran"
        },
        {
            "chapter": 46,
            "verse": 7,
            "text": "Na igira a pphangadian kiran so manga ayat Ami a manga rarayag, na tharoon o siran a miyamangongkir ko bnar ko kiyapakawma niyan kiran a: \"Giyaya na balik mata, a mapayag"
        },
        {
            "chapter": 46,
            "verse": 8,
            "text": "Kna, ka gi iran tharoon a: \"Pimbaas iyan aya\". Tharoang ka a: \"O pimbaas akn aya na da a mipaar iyo rakn ko (siksa) o Allah a mayto bo. Skaniyan i Matao ko pphamrakn iyo. Miyakatarotop Skaniyan a saksi ko lt akn ago skano; go Skaniyan so Manapi, a Makalimoon"
        },
        {
            "chapter": 46,
            "verse": 9,
            "text": "Tharoang ka (ya Mohammad) a: \"Kna a ba ako mibibida ko manga sogo, go di ko katawan i ikhidia rakn ago skano. Da a pagonotang ko inonta so iphagilaham rakn, go sakn na matag phamakaikitiyar, a mapayag"
        },
        {
            "chapter": 46,
            "verse": 10,
            "text": "Tharoang ka: \"Ay gda iyo amay ka aya btad iyan na phoon ko hadapan o Allah, a inongkir iyo skaniyan, go adn a mizaksi a saksi a pd ko manga moriyataw o Israil ko lagid iyan, na miyaratiyaya, na mimaratabat kano. Mataan! a so Allah na di Niyan pnggonana on so pagtaw a manga darowaka"
        },
        {
            "chapter": 46,
            "verse": 11,
            "text": "Na pitharo o siran a miyamangongkir ko siran a miyamaratiyaya: \"O adn a kapiya niyan na di kami niyo ron kaonaan na gowani a da iran paratiyayaa skaniyan\", na ptharoon iran a: \"Giyai na kabokhag, a andang"
        },
        {
            "chapter": 46,
            "verse": 12,
            "text": "Na sii ko onaan iyan so kitab o Mosa, a ladiyawan, go limo: Na giyaya na kitab a tomiyanto, a basa Arab, ka an iyan mapakaiktiyar so mindadarowaka, go tothol a mapiya ko miphipiyapiya"
        },
        {
            "chapter": 46,
            "verse": 13,
            "text": "Mataan! a so siran a pitharo iran a: \"Aya Kadnan ami na so Allah, oriyan iyan na miyontol siran, na da a pangandam iran, go di siran makamboko (ko alongan a mawri)"
        },
        {
            "chapter": 46,
            "verse": 14,
            "text": "Siran man i khimangark ko sorga, makakakal siran on: Balas sabap ko pinggolawla iran"
        },
        {
            "chapter": 46,
            "verse": 15,
            "text": "Na piyanginsana Mi ko manosiya so (kaphiyapiya i ko) mbala a loks iyan sa samporna a kaphiyapiya: inikawgat skaniyani ina iyan sa margn, go inimbawata iyan sa margn. Na so kiya awidi niyan on, go so kiyapakagnka on somoso na tlo polo olan. Taman sa igira a minisampay ko kakhasad iyan go isampay sa pat polo ragon, na tharoon iyan: \"Kadnan ko, ilahamn Ka rakn so kapakapanalamat akn ko limoo Ka, a so inipangalimoo Ka rakn, go so mbala a loks akn, go so kapakapagamal akn sa mapiya a masoat Ka on, go tanorang Ka rakn so manga moriyataw akn; mataan! a sakn na mithawbat ako Rka, go mataan! a sakn na pd ko mimbabayorantang (Rka)"
        },
        {
            "chapter": 46,
            "verse": 16,
            "text": "Siran man so tharimaan Ami kiran so mapiya ko pinggolawla iran, go pnapin Ami so manga karataan iran, a pd ko khimangark ko sorga; diyandi a bnar a so inidiyandi kiran"
        },
        {
            "chapter": 46,
            "verse": 17,
            "text": "Na so mitharo ko mbala a loks iyan a: \"Marzik a rk iyo! Ino niyo rakn pphangangalkn i kakhawyag akn (zaroman) a sabnar a miyaypos so miyagapidapid a manga pagtaw ko miyaona angko?\" Giya dowa oto na makapphangni siran sa tabang ko Allah (di iran matharo a): \"Dowandowaan ka! Paratiyaya ka. Mataan! a so diyandi o Allah na bnar\". Na tharoon Iyan a: \"Da ko ungkai inonta na manga kabokhag o miyangaoona"
        },
        {
            "chapter": 46,
            "verse": 18,
            "text": "Siran man so piyamadayan siran o katharo a (siksa) rakhs o manga pagtaw a andang a miyaypos ko miyaonaan iran a pd ko manga jinn ago so manga manosiya; mataan! a siran na miyabaloy siran a manga logi"
        },
        {
            "chapter": 46,
            "verse": 19,
            "text": "Na adn a rk o oman iisa a manga daradat phoon ko pinggalbk iran; go kagiya a ithoman Iyan kiran sa tarotop so manga galbk iran, a siran na di siran khasalimbotan"
        },
        {
            "chapter": 46,
            "verse": 20,
            "text": "Na sii ko alongan a kaphaganaga ko siran a miyamangongkir ko apoy (na tharoon kiran a:) :Inipos iyo so manga pipiya niyo ko kawyagoyag iyo sa doniya, go siyawitan iyo to; na sa alongan nai na imbadal rkano so siksa a kahinaan sabap ko kiyapanakabor iyo ko lopa sa di ontol, go sabap ko kiya panongklid iyo"
        },
        {
            "chapter": 46,
            "verse": 21,
            "text": "Na aloyang ka so (Hod a) pagari o (moriyataw) Ad; gowani na piyakaiktiyar iyan so pagtaw niyan sii ko mimbotoboto a ipamthad, na sabnar a miyaypos so miyamakaiktiyar ko onaan iyan go so oriyan iyan - (sa pitharo iyan a:) \"Da a pzoasoata niyo inonta so Allah. Mataan! a sakn na ikhalk akn skano ko siksa ko alongan a lbi a mala"
        },
        {
            "chapter": 46,
            "verse": 22,
            "text": "Pitharo iran: \"Ba aya kiyapaka omang ka rkami na kagiya a phakitalikhodan ka rkami so manga katohanan ami? Na pakadansalang ka rkami so ipphangangalk ka rkami o ska na pd ko manga bnar"
        },
        {
            "chapter": 46,
            "verse": 23,
            "text": "Pitharo iyan a: \"So katawi ron na sii bo ko Allah; na ipzampay akn rkano so inisogo rakn oto, na ogaid na sakn na pkhaylay akn skano a pagtaw a da a manga mlng iyo"
        },
        {
            "chapter": 46,
            "verse": 24,
            "text": "Na kagiya a maylay ran oto a gabon a mababalawag, a papantkn iyan so manga balintad iran, na pitharo iran a: \"Giyang kaya a gabon a mababalawag na pagoranan tano niyan! Kna, ka skaniyan so piyagalokalokan iyo to! Ndo a kadadalman sa siksa a malipds"
        },
        {
            "chapter": 46,
            "verse": 25,
            "text": "A phowalasn iyan so langowan taman sabap sa sogoan o Kadnan iyan!\" Na kiyapitaan siran a da a khaylay a rowar ko manga darpa iran. Lagid aya man a kambalasi Ami ko pagtaw a manga baradosa"
        },
        {
            "chapter": 46,
            "verse": 26,
            "text": "Na sabnsabnar a piyaki khapaar Ami kiran so da Ami rkano to pakikhapaarn, go singgayan Ami siran sa kan´g, go manga kaylay, go manga kagda; na da kiran makanggay a gona so kan´g iran, go so manga kaylay ran, go so manga kagda iran, sa mayto bo, kagiya siyangka iran so manga ayat o Allah; na kiyatangkalan siran o piyamagrgan iran oto (a siksa)"
        },
        {
            "chapter": 46,
            "verse": 27,
            "text": "Na sabnsabnar a bininasa Mi so makaliliyot rkano a manga ingd, go phikhasokasoy Ami magosay so manga ayat, ka an siran makambalingan (ko ontol)"
        },
        {
            "chapter": 46,
            "verse": 28,
            "text": "Na ino siran da katabangi o siran a kinowa iran a salakaw ko Allah a pphangampitn a manga katohanan? Kna, ka minigaib siran kiran: Na giyoto man so kabokhag iran, go so inipangangkob iran (ko Allah)"
        },
        {
            "chapter": 46,
            "verse": 29,
            "text": "Na gowani na piyakasangor Ami rka so phipira katao ko manga jinn, a phamakin´gn iran so Qor´an: Na kagiya a makadarpa siran on, na pitharo iran: \"Rrnk kano!\". Na kagiya a mapasad, na mimbalingan siran ko pagtaw iran, a pphamakaiktiyar siran"
        },
        {
            "chapter": 46,
            "verse": 30,
            "text": "Pitaro iran: \"Hay pagtaw ami, mataan! a skami na adn a miyan´g ami a kitab a initoron ko oriyan o Mosa, a tomatanto ko miyaonaan iyan, a phakatoro ko bnar go sii ko okit a makaoontol"
        },
        {
            "chapter": 46,
            "verse": 31,
            "text": "Hay pagtaw ami! tarimaa niyo so pakapphanolonn o Allah, go paratiyayaa niyo skaniyan: Ka napiyan kano Niyan ko manga dosa niyo, go lpasn kano Niyan ko siksa a malipds"
        },
        {
            "chapter": 46,
            "verse": 32,
            "text": "Na sadn sa di tomarima ko pakapphanolonn o Allah, na di makapalagoy sii ko lopa, go da a mambagian iyan a salakaw ko Allah a manga panarigan. Siran man i matatago ko kadadag, a mapayag"
        },
        {
            "chapter": 46,
            "verse": 33,
            "text": "Ba iran di katawi a mataan! a so Allah, a so miyadn ko manga langit ago so lopa, go da dokawi ko kiyaadna Niyan kiran, na Gaos Iyan so kapagoyaga Niyan ko miyamatay? Oway, mataan! a Skaniyan sii ko langowan taman na Gaos Iyan"
        },
        {
            "chapter": 46,
            "verse": 34,
            "text": "Na sii ko alongan a kaphaganaga ko siran a miyamangongkir ko apoy, (na tharoon kiran a): \"Ba ini di bnar?\" Tharoon iran: \"Oway, ibt ko Kadnan ami (ka bnar dn)\". Tharoon Iyan: \"Na taami niyo so siksa sabap ko kiya ongkir iyo"
        },
        {
            "chapter": 46,
            "verse": 35,
            "text": "Na phantang ka (ya Mohammad) lagid o kiyaphantang o manga babagr i tindg ko manga sogo, go ding ka kiran phagalokaloki (so siksa). Lagid oba mataan a siran ko alongan a kasandngi ran ko ididiyandi kiran na da a minitarg iran (ko doniya) a rowar ko isa ka oras ko kadawndaw. (Giyaya na) kapamakasampay: Na ba adn a mbinasaan a rowar ko pagtaw a manga songklid"
        }
    ]
}