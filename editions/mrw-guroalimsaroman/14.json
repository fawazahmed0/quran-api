{
    "chapter": [
        {
            "chapter": 14,
            "verse": 1,
            "text": "Alif Lam Ra. (so Allah i mataa ko paka-aantapan Iyan on. Giya ungkai a Qor´an) Na kitab a initoron Ami rka (ya Mohammad), ka an ka mapakaawa so manga manosiya phoon ko manga lilibotng sa mawit ko maliwanag sabap sa idin o Kadnan iran sii ko okit o Allah a Mabagr a Pphodin"
        },
        {
            "chapter": 14,
            "verse": 2,
            "text": "A so Allah, a so rk Iyan so zisii ko manga langit ago so zisii ko lopa. Na so kabinasa na bagian o da pamaratiyaya a pd ko siksa a sangat"
        },
        {
            "chapter": 14,
            "verse": 3,
            "text": "Siran na matotomo iran so kaoyagoyag ko doniya a di so akhirat, go pphangalang siran ko lalan o Allah go pphlolobaan iran on a kabkhog iyan: Na siran man i matatago ko kadadag a mawatan"
        },
        {
            "chapter": 14,
            "verse": 4,
            "text": "Na da a siyogo Ami a sogo a ba di sii ko basa o pagtaw niyan, ka an iyan kiran mapayag (so sogoan). Na ndadagn o Allah so taw a kabaya Iyan; go pnggonanaon Iyan so taw a kabaya Iyan: Go Skaniyan i Mabagr, a Mawngangn"
        },
        {
            "chapter": 14,
            "verse": 5,
            "text": "Na sabnsabnar a siyogo Ami so Mosa rakhs o manga tanda Ami, (sa pitharo Ami) a: \"Pakaawa angka so pagtawng ka phoon ko manga lilibotng sa mawit ko maliwanag, go pakitadming ka kiran so manga limo o Allah.\" Mataan! a adn a matatago roo man a titho a manga tanda ko oman i mapantang a mananalamat"
        },
        {
            "chapter": 14,
            "verse": 6,
            "text": "Na gowani na pitharo o Mosa ko pagtaw niyan a: \"Tadmi niyo so limo rkano o Allah gowani ko sabtn kano Niyan ko pagtaw o Pir´awn; a irarasay ran rkano so marata a siksa, go pphanombaliin iran so manga wata iyo a manga mama, na phlambaan iran so manga babay rkano:\" Na adn a matatago roo man a tiyoba a phoon ko Kadnan iyo a lbi a mala"
        },
        {
            "chapter": 14,
            "verse": 7,
            "text": "Na gowani na piyakalangkap o Kadnan iyo a: \"Mataan! a o panalamat kano, na pagomanan rkano dn (so limo Akn); go mataan! a o ongkir kano, na mataan! a so siksa Akn na tanto a margn"
        },
        {
            "chapter": 14,
            "verse": 8,
            "text": "Na pitharo o Mosa a: \"O ongkir kano skano ago so taw a matatago ko lopa langon na mataan! a so Allah na da dn a mapkhno Niyan, a Khirk ko podi"
        },
        {
            "chapter": 14,
            "verse": 9,
            "text": "Ba rkano da makatalingoma so totholan ko siran a miyaonaan niyo? So pagtaw Noh, go so Ad, go so Samod, go so siran a miyaoriyan iran? da a matao kiran a inonta so Allah. Miyakawma kiran so manga sogo kiran rakhs o manga rarayag a karina; na piyangkhb iran so manga lima iran, sii ko manga ngari iran (sa otg), go pitharo iran a: \"Mataan! a skami na inongkir ami so inisogo rkano to, go mataan! a skami na titho a zasangka kami ko ipndolon iyo rkami oto sa mapayag a kazangka"
        },
        {
            "chapter": 14,
            "verse": 10,
            "text": "Pitharo o manga sogo kiran a: \"Ba adn a sangka ko makapantag ko Allah, a miyadn ko manga langit ago so lopa?\" Pthawagn kano Niyan, ka an Iyan rkano mapakada so manga dosa niyo, go pakalalanatn kano Niyan taman ko taalik a mappnto\". Pitharo iran a: \"Kna a ba kano di manosiya a lagid ami. Khabayaan iyo a kaalangan kami niyo ko pzimbaan o manga loks ami: Na witi kami niyo sa katantowan, a mapayag"
        },
        {
            "chapter": 14,
            "verse": 11,
            "text": "Pitharo kiran o manga sogo kiran a: \"Kna a ba kami manosiya a lagid iyo, na ogaid na so Allah na pmbgan Iyan sa limo so taw a kabaya Iyan ko manga oripn Iyan. Na di rkami patot oba adn a mawit ami rkano a katantowan inonta o sabap ko idin o Allah. Na so bo so Allah i sarigi o miyamaratiyaya"
        },
        {
            "chapter": 14,
            "verse": 12,
            "text": "Na andamanaya i di ami kasarigi ko Allah? A sabnar a tiyoro kami Niyan ko manga lalan ami; na mataan! a pphantang kami dn ko kiyapamakasakiti niyo rkami. Na so bo so Allah i sarigi o khisasarig"
        },
        {
            "chapter": 14,
            "verse": 13,
            "text": "Na pitharo o siran a da pamaratiyaya ko manga sogo kiran: \"Mataan! a pakaawaan ami skano dn ko lopa ami, odi na mataan! a makakasoy kano dn ko okit tano\". Na iniilaham kiran o Kadnan iran a: \"Mbinasaan Ami dn so manga darowaka"
        },
        {
            "chapter": 14,
            "verse": 14,
            "text": "Go pakaphagingdn Ami skano dn ko lopa ko oriyan iran. Giyoto man na rk o taw a inikalk Iyan so kapakatindg Iyan ko hadapan Ko, go inikalk Iyan so siksaz Akn"
        },
        {
            "chapter": 14,
            "verse": 15,
            "text": "Na miyangni siran sa tabang (ko Allah), na miyalogi so oman i takabor a somosorang (ko bnar)"
        },
        {
            "chapter": 14,
            "verse": 16,
            "text": "Sii ko khabolosan iyan so naraka Jahannam, go phakainomn ko ig a dana´"
        },
        {
            "chapter": 14,
            "verse": 17,
            "text": "Phlikgan on, go margn a kaphlinoa niyan on go pphakatalingoma on so kapatay phoon ko oman i darpa, a di bo phatay skaniyan: Go sii ko khabolosan iyan so siksa a mitataralo"
        },
        {
            "chapter": 14,
            "verse": 18,
            "text": "Aya ibarat o siran a da pamaratiyaya ko Kadnan iran na so manga amal iran na lagid o ombi, inibayog skaniyan o ndo ko alongan a kapananagompot iyan: da a khasakm iran ko pinggalbk iran a mayto bo: Giyoto man na skaniyan ikadadag a miyakawatawatan"
        },
        {
            "chapter": 14,
            "verse": 19,
            "text": "Bang ka di katawi a mataan! a so Allah i miyadn ko manga langit ago so lopa sii ko bnar? O kabaya Iyan, na khailang kano Niyan, go phakasambi sa kaadn a bago"
        },
        {
            "chapter": 14,
            "verse": 20,
            "text": "Na kna a ba oto margn ko Allah"
        },
        {
            "chapter": 14,
            "verse": 21,
            "text": "Na mabayar siran ko Allah langon: Na tharoon o manga lolobay ko siran a miyamanakabor a: \"Mataan! a skami na miyabaloy kami a pphangongonotan rkano; na una skano khalinding kami niyo ko siksa o Allah sa mayto bo?\" Tharoon iran a: \"O tiyoro kami o Allah, na miyatoro ami skanodn: Magizan rktano o ino mikhaminan tano, antawaa ba tano dn miphantang: Ka da bo a kaphagapasan tano"
        },
        {
            "chapter": 14,
            "verse": 22,
            "text": "Na tharoon o shaytan amay ka mapasad so kokoman a: \"Mataan! a so Allah na inidiyandi Iyan rkano so diyandi a bnar: Na inidiyandi akn rkano (so ribat), na diyorat akn skano. Na da a miyabaloy a kapaar akn rkano ogaid na giyogo akn skano, na inonotan ako niyo: Na di ako niyo phannditi, na aya pannditi niyo na so manga ginawa niyo. Di akn skano khatabangan, go di ako niyo khatabangan. Mataan! a sakn na inongkir akn so kinisakoto niyo rakn (ko Allah) gowani. Mataan! a so manga darowaka na adn a bagian iran a siksa a malipds"
        },
        {
            "chapter": 14,
            "verse": 23,
            "text": "Na pakasoldn so siran a miyamaratiyaya, go pinggalbk iran so manga pipiya ko manga sorga a pphamangondas ko kababaan iyan so manga lawasayg, makakakal siran roo sabap ko idin o Kadnan iran. Aya gi iran roo ikhokormata na \"Salaam"
        },
        {
            "chapter": 14,
            "verse": 24,
            "text": "Bang ka di katawi o andamanaya i kiyambaal o Allah sa ibarat? Katharo a mapiya lagid o kayo a mapiya, a so itado niyan na thatakna, na so sapak iyan na zisii ko kawang"
        },
        {
            "chapter": 14,
            "verse": 25,
            "text": "Pkhibgay niyan so onga niyan ko oman i masa, sabap sa sogoan o Kadnan iyan. Na phagmbaalan o Allah so manga ibarat ko manga manosiya, ka an siran pphakatanod"
        },
        {
            "chapter": 14,
            "verse": 26,
            "text": "Na aya ibarat o katharo a marata na lagid o kayo a marata a: Miyaandot ko liyawaw o lopa, a da a thataknaan iyan"
        },
        {
            "chapter": 14,
            "verse": 27,
            "text": "Pakathataknaan o Allah ko siran a miyamaratiyaya so katharo a thatana (so Laa Ilaaha Illallaah), sii ko kawyagoyag ko doniya, go sii ko akhirat; go ndadagn o Allah so manga darowaka: Na pnggolawlaan o Allah so kabaya Iyan"
        },
        {
            "chapter": 14,
            "verse": 28,
            "text": "Bang ka da katokawi so siran a pizambi iran so limo o Allah sa kadaa tadm. Na piyakapagingd iran so pagtaw iran ko ingd a binasa"
        },
        {
            "chapter": 14,
            "verse": 29,
            "text": "A so naraka Jahannam? A phakasold siran on na miyakaratarata a phagingdan"
        },
        {
            "chapter": 14,
            "verse": 30,
            "text": "Na miyangmbaal siran sa manga sakoto o Allah, ka an iran madadag (so manga manosiya) phoon ko lalan o Allah! Tharoang ka a: \"Zonor kano dn! ka mataan! a aya khabolosan iyo na so naraka"
        },
        {
            "chapter": 14,
            "verse": 31,
            "text": "Tharoang ka ko manga oripn ko a miyamaratiyaya a: Pthindgn iran so sambayang, go pphammgay siran ko inibgay Ami kiran, sa masoln ago mapayag, ko dapn kapakatalingoma o alongan a da a kaphapasai ron go da a kambobolayoka on (a phakabgay a gona)"
        },
        {
            "chapter": 14,
            "verse": 32,
            "text": "So Allah so miyadn ko manga langit ago so lopa, go piyakatoron Iyan a phoon ko kawang so ig, na minisabap on a kiyapakagmawa Niyan ko manga onga a pagpr rkano; go inipagadil Iyan rkano so manga kapal, ka adn pphamakaktas ko kalodan sabap ko sogoan Iyan; go inipagadil Iyan rkano so manga lawasayg (ka an iyo gii kanggonai)"
        },
        {
            "chapter": 14,
            "verse": 33,
            "text": "Go inipagadil Iyan rkano so alongan ago so olan, a tatap a dowa oto ko okit iran; go inipagadil Iyan rkano so gagawii ago so dawndaw (ka an iyo gii kanggonai)"
        },
        {
            "chapter": 14,
            "verse": 34,
            "text": "Go bigan kano Niyan ko oman i piyangni niyo Rkaniyan. Na o pagitonga niyo so limo o Allah, na di niyo dn maytong. Mataan! a so manosiya (a da paratiyaya) na titho a darowaka, a da a tadm iyan"
        },
        {
            "chapter": 14,
            "verse": 35,
            "text": "Na gowani na pitharo o Ibrahim: \"Kadnan ko, baloyang Ka angkai a ingd (a Makkah) a panarigan: Go pakawatana kong Ka ago so manga moriyataw akn ko kapakasimba mi ko manga barahala"
        },
        {
            "chapter": 14,
            "verse": 36,
            "text": "Kadnan ko, mataan! a siran na miyakadadag siran sa madakl ko manga manosiya; na sadn sa monot rakn na mataan! a skaniyan na pd akn, na sadn sa somorang rakn na mataan! a Ska i Manapi, a Makalimoon"
        },
        {
            "chapter": 14,
            "verse": 37,
            "text": "Kadnan ami, mataan! a sakn na piyakapagingd akn so sabaad ko manga moriyataw akn ko balintad (sa Makkah) a di kapmbasokan, a marani ko walaing Ka a pagaadatan; Kadnan ami! ka an iran mipamayandg so sambayang: Na baloyang Ka so manga poso o sabaad ko manga manosiya a magawi kiran, go riskhiing Ka siran ko manga onga: ka an siran makapanalamat"
        },
        {
            "chapter": 14,
            "verse": 38,
            "text": "Kadnan ami, mataan! a Ska na katawan Ka so isosoln ami go so ipapayag ami: Na da a makaphagma ko Allah a mayto bo sii ko lopa, go da a (makaphagma on) sii ko langit"
        },
        {
            "chapter": 14,
            "verse": 39,
            "text": "So podi na rk o Allah, a so inibgay Niyan rakn sii ko kiyaloks akn so Ismail go so Is´haq: Mataan! a so Kadnan ko i titho a Pphakan´g ko pangni"
        },
        {
            "chapter": 14,
            "verse": 40,
            "text": "Kadnan ko, baloya kong Ka a pphamayandg ko sambayang, go so sabaad ko manga moriyataw akn, Kadnan ami! Go tarimaang Ka so pangni akn"
        },
        {
            "chapter": 14,
            "verse": 41,
            "text": "Kadnan ami, napii akong Ka, go so mbala a loks akn, go so miyamaratiyaya, ko alongan a kapakatindg o itongan"
        },
        {
            "chapter": 14,
            "verse": 42,
            "text": "Na ding ka dn tharimaa i ba di maiin´ngka o Allah so gii nggolawlaan o manga darowaka. Aya bo a kapakalalanata Niyan kiran na taman bo ko alongan a khasambolayang on so manga kaylay"
        },
        {
            "chapter": 14,
            "verse": 43,
            "text": "Gii siran makanggagaan a milalangag iran a manga olo iran, a di siran phakaprk, go so manga poso iran na makakawang (sabap sa kalk)"
        },
        {
            "chapter": 14,
            "verse": 44,
            "text": "Na pakiiktiyaring ka ko manga manosiya so alongan a kapakatalingoma kiran o siksa: Na tharoon o siran a da pamaginontolan: \"Kadnan ami, pakalanata kaming Ka, sa taman bo ko taalik a di mathay: Ka tarimaan ami so sogoan Ka, go pagonotan ami so manga sogo!\" (na ismbag kiran:) \"Ba kano da zapa gowani sa da dn a kakhada iyo"
        },
        {
            "chapter": 14,
            "verse": 45,
            "text": "Na miyakapagingd kano ko piyamagingdan o siran a siyalimbotan iran a manga ginawa iran; go miyapayag rkano so inikidia Mi kiran; go inmbaalan Ami rkano so manga ibarat"
        },
        {
            "chapter": 14,
            "verse": 46,
            "text": "Na sabnar a piyagantangan iran so antangan iran a marata, na sii ko Allah so (balas o) antangan iran, go da mapatot ko antangan iran o bawn misabap a kaylang o manga palaw"
        },
        {
            "chapter": 14,
            "verse": 47,
            "text": "Na ding ka dn tharimaa so Allah a ba ndorat ko diyandi Iyan ko manga sogo Iyan: Mataan! a so Allah na Mabagr a Phapaar ko kandadan´g"
        },
        {
            "chapter": 14,
            "verse": 48,
            "text": "Sii ko alongan a kasambian so lopa sa salakaw a lopa, go (kasambian) so manga langit, go mabayar siran ko hadapan o Allah, a Isaysa, a Phakabaas"
        },
        {
            "chapter": 14,
            "verse": 49,
            "text": "Na maylaing ka so manga baradosa sa alongan oto a piyakaphapatonga ko manga patong"
        },
        {
            "chapter": 14,
            "verse": 50,
            "text": "So manga nditarn iran na tombaga a plangga, go mikokolob ko manga paras iran so apoy"
        },
        {
            "chapter": 14,
            "verse": 51,
            "text": "Ka imbadal o Allah ko oman i baraniyawa so pinggalbk iyan; mataan! a so Allah na Magaani-itongan"
        },
        {
            "chapter": 14,
            "verse": 52,
            "text": "Giya ungkai (a Qor´an) na tarotop a ndao ko manga manosiya: Go an on misabap a kapaka iktiyara kiran, go an iran katokawi a Skaniyan bo i tohan a Isaysa: Go an makowa a ndao o manga papantas i akal"
        }
    ]
}