{
    "chapter": [
        {
            "chapter": 27,
            "verse": 1,
            "text": "Ta, Sin. (so Allah i Matao ko paka-aantapan Iyan on). Giyaya man na manga ayat ko Qor´an, - go kitab a miyakaosay"
        },
        {
            "chapter": 27,
            "verse": 2,
            "text": "Toroan, go tothol a mapiya a bagian o miyamaratiyaya"
        },
        {
            "chapter": 27,
            "verse": 3,
            "text": "Siran na ipphamayandg iran so sambayang go pthonayn iran so zakat, go siran na so akhirat na tatangkdn iran"
        },
        {
            "chapter": 27,
            "verse": 4,
            "text": "Mataan! a siran a di mapaparatiyaya ko akhirat, na pipharasan Ami kiran so manga galbk iran; na siran na pphromparompak siran"
        },
        {
            "chapter": 27,
            "verse": 5,
            "text": "Siran man so mapmbagian iran so marata a siksa: Go siran sii ko akhirat na siran i titho a manga logi"
        },
        {
            "chapter": 27,
            "verse": 6,
            "text": "Na mataan! a ska (hay Mohammad) i titho a pphaladan ko Qor´an a phoon ko hadapan o Allah a Mawngangn, a Matao"
        },
        {
            "chapter": 27,
            "verse": 7,
            "text": "(Tadming ka) Gowani na pitharo o Mosa ko taalok on a: \"Mataan! a sakn na miyakaylay sa apoy; na kabgan ko skano ron sa tothol, odi na kabgan ko skano sa masindaw a barabad, ka ang kano makathitirarang"
        },
        {
            "chapter": 27,
            "verse": 8,
            "text": "Na kagiya a makawma on, na minitawag on: \"Piyakambarakat so taw a matatago ko apoy go so taw a makalilibt on: Na Soti so Allah, a Kadnan o manga kaadn"
        },
        {
            "chapter": 27,
            "verse": 9,
            "text": "Hay Mosa, mataan aya! a Sakn so Allah, a Mabagr, a Mawngangn"
        },
        {
            "chapter": 27,
            "verse": 10,
            "text": "Na ithogn ka so badas ka!\" (na iniithog iyan). Na kagiya a maylay niyan skaniyan a gii kaokhaog lagid o skaniyan na nipay a magaan i kadola, na miyakatingr a tomiyalikhod, go da dingil, (pitharo o Allah:) \"Hay Mosa, di ka khalk: Mataan! a Sakn na di khalk ko hadapan ko so manga sogo"
        },
        {
            "chapter": 27,
            "verse": 11,
            "text": "Ogaid na so taw a miyakasalimbot, oriyan iyan na somiyambi sa mapiya ko oriyan o marata, na mataan! a Sakn na Manapi, a Makalimoon"
        },
        {
            "chapter": 27,
            "verse": 12,
            "text": "Na soldn ka a limang ka ko lig o bangkala aka, ka an ka mapakaliyo a masindaw a knaa ba sakit: Pd ko siyaw a manga tanda a pagowitn ko Pir´awn go so pagtaw niyan: Mataan! a siran na miyabaloy siran a pagtaw manga songklid"
        },
        {
            "chapter": 27,
            "verse": 13,
            "text": "Na kagiya a makawma kiran so manga tanda Ami, a marayag, na pitharo iran a: \"Giyaya na balik mata a mapayag"
        },
        {
            "chapter": 27,
            "verse": 14,
            "text": "Na siyangka iran oto, oba di tiyangkd oto o manga ginawa iran, sa kapanalimbot go kaphaporo; na pamimikiranang ka o antonaa i miyambtad o kiya akiran ko miyamaminasa"
        },
        {
            "chapter": 27,
            "verse": 15,
            "text": "Na sabnsabnar a bigan Ami so Dawood, go so Solayman sa katao: Na pitharo iran a: \"So podi na rk o Allah, so inilbi kami Niyan ko madakl ko manga oripn Iyan a miyamaratiyaya"
        },
        {
            "chapter": 27,
            "verse": 16,
            "text": "Na kiyapangowarisan o Solayman so Dawood. Na pitharo iyan: \"Hay manga manosiya, piyakisabotan rkami so katharo o manga papanok, go bigan kami ko langowan taman: Mataan! a giyaya na skaniyan dn so limo a mapayag"
        },
        {
            "chapter": 27,
            "verse": 17,
            "text": "Na linimod ko Solayman so manga tantara iyan, a manga jinn go manga manosiya, go manga papanok, na siran na pakapphnanayawaan siran"
        },
        {
            "chapter": 27,
            "verse": 18,
            "text": "Taman sa kagiya makatalingoma siran ko balintad o manga pila, na pitharo o (dato a) pila: \"Hay manga pila, sold kano ko manga darpa iyo, di kano phakiropt ko Solayman go so manga tantara iyan a siran na di iran maiin´ng ka"
        },
        {
            "chapter": 27,
            "verse": 19,
            "text": "Na miyakang gmnggmn (so Solayman), a makakhakala phoon ko katharo (o pila); go miyatharo iyan: \"Kadnan ko, ilahamn Ka rakn so kapakapanalamat akn ko limoo Ka, a so inipangalimoo Ka rakn ago so mbala a loks akn, go so kapakang galbk akn sa mapiya a masoat Ka on: Go pakasold akong Ka (ko sorga), sabap ko limoo Ka, a pd ko manga oripn Ka a manga bilangataw"
        },
        {
            "chapter": 27,
            "verse": 20,
            "text": "Na piyariksa iyan so manga papanok; na miyatharo iyan a: \"Ino a di akn khaylay so (papanok a) Hodhod? Ba miyabaloy a pd ko miyamangigaib"
        },
        {
            "chapter": 27,
            "verse": 21,
            "text": "Mataan a siksaan ko dn skaniyan sa siksa a sangat, odi na mataan a sombaliin ko dn skaniyan, odi na mataan a kabgan ako niyan sa karina a mapayag"
        },
        {
            "chapter": 27,
            "verse": 22,
            "text": "Na miyakatarg sa da mathay; na miyatharo (o Hodhod) a: \"Miyaszb akn so dang ka maszb skaniyan, go minitalingoma ko rka phoon sa Saba so tothol a matatangkd"
        },
        {
            "chapter": 27,
            "verse": 23,
            "text": "Mataan! a sakn na miyatoon ko a babay a kandadatoan iyan siran, go kiyabgan ko langowan taman, go adn a kantir iyan a mala"
        },
        {
            "chapter": 27,
            "verse": 24,
            "text": "Miyatoon ko skaniyan ago so pagtaw niyan a pzodiodan iran so alongan a salakaw ko Allah: Go phipharasan kiran o shaytan so manga galbk iran, na kiyaalangan iyan siran ko lalan (a ontol), na siran na di siran makaoontol"
        },
        {
            "chapter": 27,
            "verse": 25,
            "text": "Sa di iran kazodiod ko Allah, a so pphakagmaw ko masoln ko manga langit go so lopa, go Matao ko pag-umaan iyo go so papayagn iyo"
        },
        {
            "chapter": 27,
            "verse": 26,
            "text": "So Allah! - da a tohan inonta Skaniyan! - a Kadnan o arash a mala"
        },
        {
            "chapter": 27,
            "verse": 27,
            "text": "Pitharo (o Solayman) a: \"Ilayn ta dn o ino bnar ka, antawaa miyabaloy ka a pd ko manga bokhag"
        },
        {
            "chapter": 27,
            "verse": 28,
            "text": "Lalakawn ka a sorat akn nai, na sampain ka ya kiran: Oriyan iyan na awatang ka siran, na ilayang ka o antonaa i phakakasowin iran (a smbag)"
        },
        {
            "chapter": 27,
            "verse": 29,
            "text": "Pitharo (o bai sa Saba) a: \"Hay manga nakoda, mataan! a sakn na minisampay rakn a sorat a pagaadatan"
        },
        {
            "chapter": 27,
            "verse": 30,
            "text": "Mataan aya! a phoon ko Solayman, go mataan aya! (a misosorat on) a: Sii ko ngaran o Allah, a Masalinggagaw, a Makalimoon"
        },
        {
            "chapter": 27,
            "verse": 31,
            "text": "Di ako niyo pphaporoi, go song kano rakn a mbabayorantang kano"
        },
        {
            "chapter": 27,
            "verse": 32,
            "text": "Pitharo iyan a: \"Hay manga nakoda, mosawiri ako niyo sa pnggolawlaang ko: da a pagimasadng ko a pnggolawlaan taman sa di kano makamasa"
        },
        {
            "chapter": 27,
            "verse": 33,
            "text": "Pitharo iran a: \"Sktano i khipakatatangan ko bagr, go khipakatatangan ko guus ko kambonoay a mala: Na so kapanonogo na sii rka; na phandapating ka o antonaa i izogoo ka"
        },
        {
            "chapter": 27,
            "verse": 34,
            "text": "Pitharo iyan a: \"Mataan! a so manga dato, na igira a somiyold siran ko ingd, na pmbinasaan iran oto, go pmbalowin iran so manga ala i pangkatan ko taw ron a pphamakarondan, na lagid oto a gi iran ngolawlaan"
        },
        {
            "chapter": 27,
            "verse": 35,
            "text": "Na mataan! a sakn na phakiwitan ko siran sa pammgayan, ka pagilaing ko o antonaa i mipmbalingan o manga sogo"
        },
        {
            "chapter": 27,
            "verse": 36,
            "text": "Na kagiya a makawma ko Solayman (so sogo iyan), na pitharo (o Solayman) a: \"Ino ako niyo mbgi sa tamok? A so inibgay rakn o Allah na tomo a di so inibgay niyan rkano! Kna, ka skano na so pammgayan iyo na pkhababayaan niyo"
        },
        {
            "chapter": 27,
            "verse": 37,
            "text": "Kasowin ka kiran, ka mataan a khitalingoma mi kiran dn so manga tantara a da a kaphakaato iran on: Go mataan a mbogawn ami siran dn roo a khipakarorondan, a siran na khipakadadapanas"
        },
        {
            "chapter": 27,
            "verse": 38,
            "text": "Pitharo iyan: \"Hay manga nakoda! antawaa rkano i makawit rakn ko kantir iyan ko da iran rakn pn kapakatalingoma, a mbabayorantang siran"
        },
        {
            "chapter": 27,
            "verse": 39,
            "text": "Pitharo o Ifrit, a pd ko manga jinn a: \"Sakn i makawit rka on ko ding ka pn kapakaganat ko darpa aka: Na mataan! a sakn ko makapantag on na titho a mabagr, a kasasanaan"
        },
        {
            "chapter": 27,
            "verse": 40,
            "text": "Pitharo o (Ashif Ibno Barkiya a) adn a zisii rkaniyan a katao ko kitab a: \"Sakn i makawit rka on sa di pn makandod sii rka so kaylaing ka!\" Na kagiya a maylay niyan a makabbkn ko obay niyan, na miyatharo iyan a: \"Giyai na pd ko limo o Kadnan ko! - ka ithpng iyan rakn o ino phanalamat ako antawaa magongkir ako. Na sadn sa manalamat, na mataan! a so kapphanalamat iyan na bagian o ginawa niyan; na sadn sa mongkir, na mataan! a so Kadnan ko na Kawasa, a Maginawa"
        },
        {
            "chapter": 27,
            "verse": 41,
            "text": "Pitharo iyan a: \"Barngkasa niyo ron so kantir iyan, ka ilayn tano o ino khakilala niyan, antawaa mabaloy a pd ko siran a di ron phamakakilala"
        },
        {
            "chapter": 27,
            "verse": 42,
            "text": "Na kagiya a makawma (so bai sa Saba), na adn a mitharo: \"Ba lagidai so kantir ka?\" Pitharo iyan a: \"Lagid oba skaniyan; na inibgay rkami so katao ko onaan aya, go miyabaloy kami a mimbabayorantang"
        },
        {
            "chapter": 27,
            "verse": 43,
            "text": "Na kiyaalangan skaniyan, (ko paratiyaya ko Allah) o miyabaloy a pzimbaan iyan a salakaw ko Allah: Ka mataan! a skaniyan na miyabaloy a pd ko pagtaw a manga kafir"
        },
        {
            "chapter": 27,
            "verse": 44,
            "text": "Pitharo on: \"Sold ka ko astana\": Na kagiya maylay niyan oto, na tiyarima iyan oto sa mala a ig, na kiyasawaan iyan so mbala a pamosoan iyan. Pitharo (on o Solayman) a: \"Mataan aya! a astana a matilak a pagalongan. Pitharo iyan a: \"Kadnan ko, mataan! a sakn na kiyasalimbotan ko a ginawa ko: Na mimbayorantang ako a pd o Solayman ko Allah, a Kadnan o manga kaadn"
        },
        {
            "chapter": 27,
            "verse": 45,
            "text": "Na sabnsabnar a siyogo Ami ko (pagtaw a) Samod, so pagari ran a Salih, sa \"Simbaa niyo so Allah\": Na samawto, na siran na miyadowa siran lompok a gii siran zasawala"
        },
        {
            "chapter": 27,
            "verse": 46,
            "text": "Pitharo iyan: \"Hay pagtaw akn, ino niyo phagalokaloki so marata ko da pn so mapiya? Ino kano di phangni sa maap ko Allah, ka ang kano mipangalimo"
        },
        {
            "chapter": 27,
            "verse": 47,
            "text": "Pitharo iran a: \"Kiyazoknaan kami sa marata sa sabap rka, go sabap ko manga pd ka\". Pitharo iyan a: \"So sokna iyo a marata na sii ko Allah; kna, ka skano na pagtaw a phphaniyobaan"
        },
        {
            "chapter": 27,
            "verse": 48,
            "text": "Na adn a matatago ko bandar a ingd a siyaw kataw a pphamaminasa siran ko lopa, go di siran phangompiya"
        },
        {
            "chapter": 27,
            "verse": 49,
            "text": "Pitharo iran a: \"Zasapai kano sa ibt ko Allah ka mataan a slmn tano dn skaniyan go so taalok on, oriyan iyan na tharoon tano dn ko wali ron a: ´Da tano kamasai a kiyapolang o taalok on, go mataan! a sktano na titho a manga bnar´"
        },
        {
            "chapter": 27,
            "verse": 50,
            "text": "Na miyagikmat siran sa samporna a ikmat, go miyagikmat Kami sa samporna a ikmat, a siran na di iran maiin´ngka"
        },
        {
            "chapter": 27,
            "verse": 51,
            "text": "Na nggdagdaang ka o antonaa i miyambtad o kiya akiran ko ikmat iran! - mataan! a Skami na piyolang Ami siran go so pagtaw iran, sa langon siran"
        },
        {
            "chapter": 27,
            "verse": 52,
            "text": "Na giyoto man so manga walay ran, - a miyangaggba, - sabap ko kiyandarowaka iran mataan! a adn a matatago roo man a titho a tanda ko pagtaw a manga tatao"
        },
        {
            "chapter": 27,
            "verse": 53,
            "text": "Na siyabt Ami so miyamaratiyaya, go mimbaloy siran a khipanananggila"
        },
        {
            "chapter": 27,
            "verse": 54,
            "text": "Na (aloyang ka) so Lot gowani na pitharo iyan ko pagtaw niyan a: \"Ino niyo gii nggolawlaa so pakasisingay, a skano na pkhaylay niyo (a marata)"
        },
        {
            "chapter": 27,
            "verse": 55,
            "text": "Ino a mataan! a skano na ipthalingoma niyo ko manga mama so kababaya a salakaw ko manga babay? Kna, ka skano na pagtaw a da a manga mlng iyo"
        },
        {
            "chapter": 27,
            "verse": 56,
            "text": "Na da a miyabaloy a smbag o pagtaw niyan a rowar sa kiyatharoa iran sa: \"Pakaawaa niyo so manga taalok ko Lot ko ingd iyo: Mataan siran! a manga taw a pzosoti"
        },
        {
            "chapter": 27,
            "verse": 57,
            "text": "Na siyabt Ami skaniyan go so taalok on, inonta so karoma niyan: Ka inokor Ami skaniyan a pd ko mithatalimbagak"
        },
        {
            "chapter": 27,
            "verse": 58,
            "text": "Na piyakawranan Ami siran sa oran (a ator): Na miyakaratarata a inioran ko piyamakaiktiyar (a da siran dn paratiyaya)"
        },
        {
            "chapter": 27,
            "verse": 59,
            "text": "Tharoang ka a: So podi na rk o Allah, go kalilintad a sii ko manga oripn Iyan a pinili Iyan. Ino so Allah aya lbi a mapiya, antawaa so ipphanakoto iran"
        },
        {
            "chapter": 27,
            "verse": 60,
            "text": "Ba (di aya lbi a mapiya) so miyadn ko manga langit ago so lopa, go piyakatoron an kano Niyan phoon ko kawang sa ig? Na piyakatho Ami sa sabap rkaniyan so manga sapad a manga pipiya i paras: Na da a miyabaloy a kapaar iyo ko kapakathoa niyo ko kayo niyan. Ba adn a tohan a pd o Allah? Kna, ka siran na pagtaw a phrimbangn iran (so Allah)"
        },
        {
            "chapter": 27,
            "verse": 61,
            "text": "Ba (di aya lbi a mapiya) so biyaloy Niyan so lopa a thatakna; go tiyagoan Iyan so pagltltan iyan sa manga lawasayg; go tiyagoan Iyan sa manga palaw; go tiyagoan Iyan so pagltan a dowa kalodan sa lt? Ba adn a tohan a pd o Allah? Kna, ka so kadaklan kiran na di iran katawan"
        },
        {
            "chapter": 27,
            "verse": 62,
            "text": "Ba (di aya lbi a mapiya) so pzmbag ko karrgnan, igira a miyangni Ron, go pphokas ko marata, go pmbaloy rkano a pphamakasambi ko lopa? Ba adn a tohan a pd o Allah? Miyakaytoito a kapphakatadm iyo"
        },
        {
            "chapter": 27,
            "verse": 63,
            "text": "Ba (di aya lbi a mapiya) so gii rkano ngonanao ko manga lilibotng ko kalopaan go so kalodan, go so pmbotawan rkano ko manga ndo a pphamalata ko anaan o limo Iyan? Ba adn a tohan a pd o Allah? Maporo so Allah a ka-aawat Iyan ko ipphamanakoto iran (Non)"
        },
        {
            "chapter": 27,
            "verse": 64,
            "text": "Ba (di aya lbi a mapiya) so pphanagipoon ko kapangadn, oriyan iyan (ko kapatay), na khasowin Iyan (madn so miyamatay), go pphagpr rkano ko phoon ko kawang ago so lopa? Ba adn a tohan a pd o Allah? Tharoang ka a: \"Bgan iyo i karina niyo, a skano i manga bnar"
        },
        {
            "chapter": 27,
            "verse": 65,
            "text": "Tharoang ka a: Da a matao a taw a matatago ko manga langit go so lopa, ko migagaib a inonta so Allah: Go di iran maiin´ngka o anday kapagoyaga kiran"
        },
        {
            "chapter": 27,
            "verse": 66,
            "text": "Ba riyaot a katao iran so akhirat? Kna, ka siran na pkhadowandowaan siran on, kna, ka siran na miyangabobota siran on"
        },
        {
            "chapter": 27,
            "verse": 67,
            "text": "Na pitharo o siran a miyamangongkir a: \"Ino amay ka mbaloy kami a botha, ago so manga loks ami, ba mataan! a skami na phamakagmawn dn (ko manga kobor)"
        },
        {
            "chapter": 27,
            "verse": 68,
            "text": "Sabnsabnar a minidiyandi rktano aya, - sktano go so manga loks tano gowani: Da ko ngkaya inonta na manga iringa a kabokhag o miyangaoona"
        },
        {
            "chapter": 27,
            "verse": 69,
            "text": "Tharoang ka: \"Lalakaw kano ko lopa na phapandapati niyo so miyambtad o kiya akiran ko manga rarata i ongar"
        },
        {
            "chapter": 27,
            "verse": 70,
            "text": "Go ding ka siran pmboko on, go di nggagtn a rarb ka so ikmat iran"
        },
        {
            "chapter": 27,
            "verse": 71,
            "text": "Na gi iran tharoon a: \"Anda dn angkai a diyandi (a kaphakatalingoma o siksa) o skano i manga bnar"
        },
        {
            "chapter": 27,
            "verse": 72,
            "text": "Tharoang ka a: \"Matatangkd a khabaloy a marani rkano so sabaad ko pphagalokalokan iyo (a siksa)"
        },
        {
            "chapter": 27,
            "verse": 73,
            "text": "Na mataan! a so Kadnan ka i titho a Malai-gagaw ko manga manosiya: Na ogaid na so kadaklan kiran na di siran phanalamat"
        },
        {
            "chapter": 27,
            "verse": 74,
            "text": "Na mataan! a so Kadnan ka na katawan Iyan dn so pag-umaan o manga rarb iran, go so papayagn iran"
        },
        {
            "chapter": 27,
            "verse": 75,
            "text": "Go da a migagaib, ko langit ago so lopa, a ba di matatago ko (Laoh Mahfod a) daptar a mapayag"
        },
        {
            "chapter": 27,
            "verse": 76,
            "text": "Mataan! a giyang kaya a Qor´an na pphanotholn iyan ko manga moriyataw o Israil so kadaklan ko siran na di siran on phagayonayon"
        },
        {
            "chapter": 27,
            "verse": 77,
            "text": "Na mataan aya! a titho a toroan go limo ko miyamaratiyaya"
        },
        {
            "chapter": 27,
            "verse": 78,
            "text": "Mataan! a so Kadnan ka na ikhokom Iyan kiran so kokoman Iyan: Go Skaniyan so Domadaag, a Matao"
        },
        {
            "chapter": 27,
            "verse": 79,
            "text": "Na sariging ka so Allah, mataan! a ska na sii ko bnar, a mapayag"
        },
        {
            "chapter": 27,
            "verse": 80,
            "text": "Mataan! a ska na ding ka maphakin´g ko miyamatay, go ding ka maphakin´g ko manga bngl so pananawag igira a tominingr siran a khitatalikhod"
        },
        {
            "chapter": 27,
            "verse": 81,
            "text": "Na da rka i bang ka manggonanao so manga bota, sa kapokas ko kadadadag iran: da a maphakan´g ka a rowar ko taw a mapaparatiyaya ko manga ayat Ami, na siran i mimbabayorantang"
        },
        {
            "chapter": 27,
            "verse": 82,
            "text": "Na amay ka makatana kiran so katharo, na pakagmawan Ami siran sa binatang ko lopa: Sa imbitiyarai niyan siran, sa mataan! a so manga manosiya na miyabaloy siran a so manga ayat Ami na di iran tatangkdn"
        },
        {
            "chapter": 27,
            "verse": 83,
            "text": "Na sii ko gawii a timo on Ami phoon ko oman i pagtaw so isa ka sagorompong a pd ko taw a gii niyan pakambokhagn so manga ayat Ami, na siran na pakaphpnanayawaan siran"
        },
        {
            "chapter": 27,
            "verse": 84,
            "text": "Taman sa amay ka makawma siran (ko Allah), na tharoon Iyan: \"Ino niyo pakapmbokhaga so manga ayat Akn, go da niyo to szba a katao, ino antonaa so pinggolawla niyo"
        },
        {
            "chapter": 27,
            "verse": 85,
            "text": "Na makatana kiran so katharo, sabap ko kiyandarowaka iran, na siran na di siran maka ptharo"
        },
        {
            "chapter": 27,
            "verse": 86,
            "text": "Ba iran da manggdagda a mataan! a Skami na biyaloy Ami so gagawii ka an siran on pphakadkha, go so dawndaw a mipphangilaylay? Mataan! a adn a matatago roo man a titho a manga tanda ko pagtaw a khipaparatiyaya"
        },
        {
            "chapter": 27,
            "verse": 87,
            "text": "Na sii ko gawii a kaiyopa ko sanggakala, na kalkan so matatago ko manga langit, go so matatago ko lopa, inonta so kabaya o Allah: Na oman iisa na makatalingoma siran Rkaniyan a khipakapangangalimbabaan"
        },
        {
            "chapter": 27,
            "verse": 88,
            "text": "Na maylaing ka so manga palaw, a aya tarima aka on na thatakna; a (o ba di) skaniyan na somasagmbt sa (lagid o) kasasagmbt o gabon: Galbk o Allah, a so mimbaibait ko langowan taman: Mataan! a Skaniyan i Kaip ko gii niyo nggolawlaan"
        },
        {
            "chapter": 27,
            "verse": 89,
            "text": "Sa taw a mitalingoma niyan so mapiya, na adn a bagian iyan a mapiya a di skaniyan; go siran ko pakalklk sa alongan oto na khisasarig siran"
        },
        {
            "chapter": 27,
            "verse": 90,
            "text": "Na sa taw a mitalingoma niyan so marata, na phozangn so manga paras iran ko naraka (tharoon kiran:) \"Ba adn a imbalas rkano a rowar ko pinggolawla niyo"
        },
        {
            "chapter": 27,
            "verse": 91,
            "text": "(Tharoang ka:) Aya bo a inisogo rakn na so kasimbaa ko ko Kadnan angkai a ingd, a so piyakipagadatan Iyan skaniyan, go rk Iyan so langowan taman: Go inisogo rakn a mabaloy ako a pd ko mimbabayorantang"
        },
        {
            "chapter": 27,
            "verse": 92,
            "text": "Go so kapphangadii ko ko Qor´an: Na sa taw a montol, na phakaontol sa rk bo o ginawa niyan; na sa taw a somilay, na tharoang ka a: \"Sakn na matag ako pd ko pphamakaiktiyar"
        },
        {
            "chapter": 27,
            "verse": 93,
            "text": "Go tharoang ka a: \"So bantogan na rk o Allah, phakiilay Niyan rkano so manga tanda Iyan, na khakilala niyo to; na da ko Kadnan ka i ba Niyan kalilipati so gii niyo nggolawlaan"
        }
    ]
}