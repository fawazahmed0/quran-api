{
    "chapter": [
        {
            "chapter": 18,
            "verse": 1,
            "text": "So podi na rk o Allah, a so initoron Iyan ko oripn Iyan so kitab, go da a biyaloy Niyan on a bkhog"
        },
        {
            "chapter": 18,
            "verse": 2,
            "text": "Matitho, ka an Iyan kapakiiktiyari so siksa a sangat a phoon Rkaniyan, go an Iyan mapanothol ko miyamaratiyaya a siran so giinggalbk ko manga pipiya, a mataan! a adn a bagian iran a balas a mapiya"
        },
        {
            "chapter": 18,
            "verse": 3,
            "text": "Matatatap siran on sa dayon sa dayon"
        },
        {
            "chapter": 18,
            "verse": 4,
            "text": "Go an Iyan mapakaiktiyar so siran a mitharo sa: \"Kominowa so Allah sa wata"
        },
        {
            "chapter": 18,
            "verse": 5,
            "text": "Daa katao iran on, ago so manga loks iran. Miyakala a katharo a pphakambowat phoon ko manga ngari iran. Da a gi iran tharoon a rowar sa kabokhag"
        },
        {
            "chapter": 18,
            "verse": 6,
            "text": "Na masikn a mapakapaggt ka a ginawang ka (ya Mohammad), makapantag ko manga rarad iran odi ran paratiyaya a angkai a tothol sa makapantag sa boko"
        },
        {
            "chapter": 18,
            "verse": 7,
            "text": "Mataan! a Skami na biyaloy Ami so matatago ko lopa a parahiyasan iyan, ka an Ami siran katpngi o antawaa kiran i taralbi a mapiya i galbk"
        },
        {
            "chapter": 18,
            "verse": 8,
            "text": "Na mataan! a Skami na adn dn a pmbalowin Ami a matatago on a lopa kabagabagas"
        },
        {
            "chapter": 18,
            "verse": 9,
            "text": "Ba aya tangkap ka na mataan! a so manga taw ko liyang ago so migagaang on na miyabaloy siran a pd ko manga tanda Ami a pakammsa"
        },
        {
            "chapter": 18,
            "verse": 10,
            "text": "Gowani a magapas so manga ngongoda ko liyang: \"Na pitharo iran: Kadnan Ami, bgi kaming Ka phoon Rka sa limo, go tanorang Ka rkami so btad Ami sa toroan"
        },
        {
            "chapter": 18,
            "verse": 11,
            "text": "Na piyakatorog Ami siran ko liyang, ko manga ragon a maiitong"
        },
        {
            "chapter": 18,
            "verse": 12,
            "text": "Oriyan iyan na piyakagogonao Ami siran, ka an Ami mapnto o antawaa ko dowa lompok i miyakatndo ko masa a kiyathay ran"
        },
        {
            "chapter": 18,
            "verse": 13,
            "text": "Skami na pphanotholn Ami rka (ya Mohammad) so totholan kiran sii ko bnar: Mataan! a siran na manga ngongoda a piyaratiyaya iran so Kadnan iran, na inomanan Ami siran sa toroan"
        },
        {
            "chapter": 18,
            "verse": 14,
            "text": "Go piyakabagr Ami so manga poso iran: Gowani a gomanat siran na pitharo iran: \"Aya Kadnan Ami na so Kadnan o manga langit ago so lopa: da dn a phangniyan Ami a salakaw Rkaniyan a tohan: Sabnsabnar a o sowa ami oto na miyakatharo kami sa miyakalpas (a katharo)"
        },
        {
            "chapter": 18,
            "verse": 15,
            "text": "Siran aya a pagtaw Ami na kominowa siran sa salakaw Rkaniyan a manga tohan: Ino a da a khitalingoma iran kiran a katantowan a mapayag? Na ba adn a lawan a darowaka ko taw a inangkob iyan so Allah sa kabokhag"
        },
        {
            "chapter": 18,
            "verse": 16,
            "text": "Na amay ka ganatan iyo siran ago so pzimbaan iran, a salakaw ko Allah, na pagapas kano ko liyang: Ka saboyagan kano o Kadnan iyo ko limo Iyan, go thiyagaran kano Niyan sa rangkap o btad iyo"
        },
        {
            "chapter": 18,
            "verse": 17,
            "text": "Na pkhaylaing ka so alongan, a igira a somibang, na miraramig ko liyang iran sa tampar sa kawanan, na igira a somidp, na pkhaawat kiran sa tampar sa diwang, a sii siran matatago ko madaya on. Giyoto man na pd ko manga tanda o Allah: Na sadn sa toroon o Allah na skaniyan i phakakdg ko ontol; na sadn sa dadagn Iyan, na ding ka dn mitoon sa panarigan a makanggonanao ron"
        },
        {
            "chapter": 18,
            "verse": 18,
            "text": "Na aya tangkap ka kiran na khipag-unaw, a oba di siran na khitotorogn; na gii Ami siran pakakhlikhlidn sa tampar sa kawanan go sa tampar sa diwang: Na so aso iran na igagamba iyan so dowa kamonamona niyan ko gimowa: O maylaing ka siran na katalikhodan ka siran dn sa kapalagoy, go mapnopno ka kiran dn a kalk"
        },
        {
            "chapter": 18,
            "verse": 19,
            "text": "Na giyaya i kiyapakagogonawa Mi kiran, ka an siran makapamagizai. Pitharo o mitharo a pd kiran a: \"Pira i kiyathay niyo?\" Pitharo iran a: \"Aya kiyathay tano na salongan, odi na sabaad sa salongan\". Pitharo (o sabaad kiran) a: \"So Kadnan iyo i Matao ko kiyathay niyo. Na sogoa niyo so isa rkano rakhs o pirak iyo wai sii ko bandar a ingd: Na pangilaylay sa sadn sa soti a pangn´ngkn na wita niyan rkano, a pagpr a phoon Rkaniyan: Go lalanat, go di kano niyan dn phakitokawi sa isa a taw"
        },
        {
            "chapter": 18,
            "verse": 20,
            "text": "Mataan! a siran na o katokawi kano iran, na radiyamn kano iran, odi na pakakasowin kano iran ko okit iran, na di kano dn makaslang sa maliwanag samawto sa dayon sa dayon"
        },
        {
            "chapter": 18,
            "verse": 21,
            "text": "Na giyaya i kiyapayag Ami kiran, ka an iran katokawi a mataan! a so diyandi o Allah (a kawyag ko alongan a qiyamah) na bnar, go mataan! a so bangkit na da a sangka a madadalm on. Gowani ko pphangasasawalan kiran so btad iran. Na pitharo iran: \"Mbalay kano ko obay ran sa walay\": So Kadnan iran i taralbi a Matao kiran: Pitharo o siran a miyakasogat siran ko kpit iran a: \"Mbaal tano dn ko obay ran sa masjid"
        },
        {
            "chapter": 18,
            "verse": 22,
            "text": "Adn a ptharo kiran sa: Tlo, a ika pat iran so aso iran; go adn a ptharo kiran sa lima, a ika nm iran so aso iran; kapangsar sa gaib; go adn a ptharo kiran: Sa pito, a ika walo iran so aso iran. Tharoang ka a: \"So Kadnan ko i taralbi a Matao ko bilangan iran\"; da a matao kiran a rowar ko mayto. Na di ka pakipzasawala makapantag kiran, inonta so kapakizasawala a mapayag, go da a pagizaing ka kiran sa makapantag kiran a isa bo"
        },
        {
            "chapter": 18,
            "verse": 23,
            "text": "Na ding ka dn ptharoa! ko apiya antonaa i: \"Mataan! a sakn na pnggolawlaang ko to amag"
        },
        {
            "chapter": 18,
            "verse": 24,
            "text": "Inonta (o banayn kawn a:) \"Omiyog so Allah!\". Go tadming ka so Kadnan ka igira a miyalipat ka, go tharoang ka a: \"Masikn a toroon ako o Kadnan ko sii ko marani a di giyai a ontol"
        },
        {
            "chapter": 18,
            "verse": 25,
            "text": "Na miyakatarg siran ko liyang iran sa tlo gatos ragon, na inomanan iran sa siyaw (ragon)"
        },
        {
            "chapter": 18,
            "verse": 26,
            "text": "Tharoang ka a: \"So Allah i taralbi a Matao ko kiyathay a kiyapakatarg iran: - rk Iyan so mapag-uma ko manga langit ago so lopa: Sayana a Lambasi-kaylay Skaniyan, go sayana a Malambti-kapamamakin´g! Da a bagian iran a salakaw Rkaniyan a panarigan; go da a phakasakoto Niyan ko kokoman Iyan a isa bo"
        },
        {
            "chapter": 18,
            "verse": 27,
            "text": "Na batiyaang ka so initoron rka ko kitab o Kadnan ka: da a phakasambi ko manga katharo Iyan, go da dn a khatoon ka a salakaw Rkaniyan a kaphagapasan"
        },
        {
            "chapter": 18,
            "verse": 28,
            "text": "Na gnggnang ka a ginawang ka rakhs o siran a pzimbaan iran so Kadnan iran ko kapipita, go so kagabigabi, a kabaya iran so kasosoat Iyan; go di siran plpasa o dowa matang ka, sa kabaya aka sa parayasan ko kawyagoyag ko doniya; go ding ka pagonoti so taw a piyakilipatan Ami ko poso iyan so tadm Rkami, go inonotan iyan so kabaya iyan a ribat, go mimbaloy so btad iyan a miyakalpas"
        },
        {
            "chapter": 18,
            "verse": 29,
            "text": "Na tharoang ka a: \"So bnar na phoon ko Kadnan iyo: Na sadn sa khabaya, na paratiyaya, go sadn sa khabaya, na khapir: Mataan! a Skami na pithiyagaran Ami so manga darowaka sa apoy, khalikopan siran o manga kadg iyan; na amay ka mangni siran sa inomn na pakainomn siran sa ig a lagid o totonagn a timbga, a phakatotong ko manga paras. Piyakasisingay a inomn! Go miyakaratarata a darpa"
        },
        {
            "chapter": 18,
            "verse": 30,
            "text": "Mataan! a so siran a miyamaratiyaya, go pinggalbk iran so manga pipiya, na mataan! a Skami na di Ami ndadasn so balas ko taw a miphiyapiya sa galbk"
        },
        {
            "chapter": 18,
            "verse": 31,
            "text": "Siran man i khibagian ko manga sorga a tatap, a pphamangondas ko kababaan iran so manga lawasayg: Phangimowan siran roo ko manga salnda a bolawan, go makapnditar siran sa nditarn a gadong a manipis a sotra, go makapal a sotra; gii siran roo zandasandang ko manga kantir. Pakalma a balas! Go miyakapiyapiya a darpa"
        },
        {
            "chapter": 18,
            "verse": 32,
            "text": "Na mbaaling ka kiran a ibarat, a dowa mama a: Singgayan Ami so isa on sa dowa a asinda a manga anggor go piyakalibtan Ami a dowa oto sa korma; go biyaloy Ami so pagltan a dowa oto a babasoka"
        },
        {
            "chapter": 18,
            "verse": 33,
            "text": "Oman i isa sa dowaya a asinda na pkhibgay niyan so onga niyan, go da a khorangn iyan on a mayto bo: Na piyaka ondas an Ami so lmbak a dowa oto sa lawasayg"
        },
        {
            "chapter": 18,
            "verse": 34,
            "text": "Na miyakatimo sa manga onga: Na pitharo iyan ko pd iyan a skaniyan na pphangandagan iyan a: \"Sakn i madakl a di ska i tamok, go tanto a mabagr i manga tabanga"
        },
        {
            "chapter": 18,
            "verse": 35,
            "text": "Na somiyold ko asinda niyan ko gii niyan kandarowakai sa ginawa niyan: Pitharo iyan a: \"Adi ko praotn a kirakira a ba ini maylang sa dayon sa dayon"
        },
        {
            "chapter": 18,
            "verse": 36,
            "text": "Go di ko praotn a kirakira i so bangkit na ba makatindg: Na ibt o makandod ako ko Kadnan ko, na mataan! a phakatoon ako dn sa tomo a di giyai a darpa a khandodan"
        },
        {
            "chapter": 18,
            "verse": 37,
            "text": "Pitharo on o pd iyan, a gii ron makizinmbaga a: \"Inong ka pagongkira so (Allah a) inadng ka Niyan a phoon sa botha, oriyan iyan na phoon sa notfa, oriyan iyan na pithaong ka Niyan a mama"
        },
        {
            "chapter": 18,
            "verse": 38,
            "text": "Ogaid na (sakn na miyagikral ako sa) Skaniyan so Allah, a Kadnan ko, na da a izakoto akn ko Kadnan ko a isa bo"
        },
        {
            "chapter": 18,
            "verse": 39,
            "text": "Na inong ka da tharoa isako somold ka ko asindang ka a: Sadn sa kabaya o Allah! Da a bagr odi sii ko Allah! apiya aya kapkhaylayang ka rakn na sakn na mayto a di ska i tamok ago moriyataw"
        },
        {
            "chapter": 18,
            "verse": 40,
            "text": "Na matatangkd a mbgan ako o Kadnan ko sa tomo a di so asindang ka, na botawanan Iyan (so asindang ka) sa manga lthi a phoon ko langit, na mabaloy a lopa a miyagnasnas"
        },
        {
            "chapter": 18,
            "verse": 41,
            "text": "O di na mabaloy so ig on a somnp, na ding ka dn oto magaga mbabanog"
        },
        {
            "chapter": 18,
            "verse": 42,
            "text": "Na miyailang so pr iyan, na miyabaloy a dii niyan mapakakhosowa so dowa a palad iyan makapantag ko miyanggasto niyan on, a giyoto na miyangaggba so manga taar on, sa gii niyan matharo: \"Hay o babo da a minisakoto akn ko Kadnan a isa bo"
        },
        {
            "chapter": 18,
            "verse": 43,
            "text": "Na da a miyabaloy ron a pagtaw a makaphananabang on a salakaw ko Allah, go da niyan malinding a ginawa niyan"
        },
        {
            "chapter": 18,
            "verse": 44,
            "text": "Roo man na so parinta na rk o Allah, a Ontol. Skaniyan i Mapiya-ikabalas, go Mapiya a khabolosan"
        },
        {
            "chapter": 18,
            "verse": 45,
            "text": "Na payagang ka kiran so ibarat o kawyagoyag ko doniya: Lagid o ig a piyakatoron Ami skaniyan phoon ko kawang: Na miyakazaosaog sa sabap rkaniyan so manga mangngto ko lopa, (na sa oriyan iyan) na mimbaloy a gapok, a ipkhayambr skaniyan o manga ndo: Na tatap a so Allah sii ko langowan taman na Gaos Iyan"
        },
        {
            "chapter": 18,
            "verse": 46,
            "text": "So tamok ago so manga moriyataw na (matag) parahiyasan ko kawyagoyag ko doniya: Na so manga tatap a manga pipiya, i taralbi a mapiya a balas sii ko Kadnan ka, go taralbi a mapiya a aarapn"
        },
        {
            "chapter": 18,
            "verse": 47,
            "text": "Na (tadming ka) so alongan a pakalalakawn Ami so manga palaw, na maylaing ka so lopa a mamamayas, go timoon Ami siran, na da a ibagak Ami kiran a isa bo"
        },
        {
            "chapter": 18,
            "verse": 48,
            "text": "Na ipangadap siran ko Kadnan ka a zasaasaap siran, (tharoon o Allah:) \"Sabnsabnar a miyakaoma kano Rkami sa lagid o kiya adn Ami rkano ko paganay a kiyaokitan: Kna, ka initgo niyo a da dn a isnggay Ami rkano a taalik (a kakhawyag iyo)"
        },
        {
            "chapter": 18,
            "verse": 49,
            "text": "Na mibtad so daptar, na maylaing ka so manga baradosa a maalk siran phoon ko nganin a matatago on; go matharo iran: \"Hay miyabinasa tano! antona ini a daptar! a da a plaoon iyan a mayto go da a mala, a ba niyan da maytong\". Na mawma iran on so pinggalbk iran a makamamasa: Na da a zalimbotan o Kadnan ka a isa bo"
        },
        {
            "chapter": 18,
            "verse": 50,
            "text": "Na gowani na pitharo Ami ko manga malaikat a: \"Pangalimbabaan kano ko Adam\": Na miyangalimbabaan siran inonta so iblis. Skaniyan na pd ko manga jinn, na siyangka iyan so sogoan o Kadnan iyan. Ba niyo khowaa skaniyan ago so manga tonas iyan a manga panarigan a izambi iyo Rakn? A siran na manga ridoay niyo! Sayana a marata a kiyasambi a manga darowaka"
        },
        {
            "chapter": 18,
            "verse": 51,
            "text": "Kna a ba Akn kiran piyakizaksian a kiya adna ko manga langit ago so lopa, odi na so kiya adna ko manga ginawa iran: Go kna a ba Akn kinowa so phamakadadag a manga tabanga"
        },
        {
            "chapter": 18,
            "verse": 52,
            "text": "Na (tadming ka) so alongan a tharoon (o Allah) a: \"Tawaga niyo so inipririmbang iyo Rakn, a siran so initgo niyo\"; na panongganowin iran siran, na di iran siran masmbag na tagoan Ami so pagltan iran sa landng a phakabinasa"
        },
        {
            "chapter": 18,
            "verse": 53,
            "text": "Na kasandngan o manga baradosa so apoy na matangkd iran a mataan! a siran na khawlog siran on: Go da a matoon iran a milidas on"
        },
        {
            "chapter": 18,
            "verse": 54,
            "text": "Na sabnsabnar a pizalinsalin Ami magosay sangkai a Qor´an, ko manga manosiya so oman i ibarat: Na tatap a so manosiya, na lbi a madakl i kapamawal ko apiya antonaa"
        },
        {
            "chapter": 18,
            "verse": 55,
            "text": "Na da a miyakarn ko manga manosiya ko kapakaparatiyaya iran, isa ko makawma kiran so toroan, ago so kapakapangni ran sa maap ko Kadnan iran, a rowar sa kaphakatalingoma kiran o kiyawkitan o miyanga o ona, odi na so, kaphakatalingoma kiran o siksa a mithomlanga (iran)"
        },
        {
            "chapter": 18,
            "verse": 56,
            "text": "Na da a kiyasogo Ami ko manga sogo a rowar sa pakaphamanotholn siran sa mapiya, go phamakaiktiyar siran: Na ipphamawal o siran a miyamangongkir so ribat, ka imbinasa iran oto ko bnar, go kinowa iran so manga ayat Akn go so piyakiiktiyaran kiran a kasandagan"
        },
        {
            "chapter": 18,
            "verse": 57,
            "text": "Na ba adn a taw a makalawan a darowaka ko taw a minindao ron so manga ayat o Kadnan iyan, na tiyalikhodan iyan, go piyakalipatan iyan so miyanggalbk o dowa lima niyan (a dosa)? Mataan! a Skami na tiyagoan Ami so manga poso iran sa manga totop, ka an iyan di khasabot, go (tiyagoan Ami) so manga tangila iran, sa kabngl. Na apiya pn tawagn ka siran ko toroan, na di siran dn phakaontol samawto sa dayon sa dayon"
        },
        {
            "chapter": 18,
            "verse": 58,
            "text": "Na so Kadnan ka a Manapi, i Khirk ko limo. O dan´ga Niyan siran sabap ko pinggalbk iran, na mataan! a kapnggagaanan Iyan kiran so siksa: Kna, ka adn a bagian iran a taalik, na da dn a matoon iran a salakaw Rkaniyan a kapagapasan"
        },
        {
            "chapter": 18,
            "verse": 59,
            "text": "Na Giyang koto a (taw ko) manga ingd na bininasa Mi siran ko kiyandarowaka iran; go tiyagoan Ami so kakhabinasa iran sa taalik"
        },
        {
            "chapter": 18,
            "verse": 60,
            "text": "Na gowani na pitharo o Mosa ko mangoda niyan a: \"Di ako tharg taman sa di ako misampay ko kiyambaratmowa an o dowa kalodan, odi na makapopos ako sa phipira ragon"
        },
        {
            "chapter": 18,
            "verse": 61,
            "text": "Na kagiya a iraot siran ko kiyambaratmowa an a dowa oto (a kalodan), na kiyalipatan iran so sda iran, na miyakambaal sa lalan iyan ko kalodan a okita (a kiyamaraan)"
        },
        {
            "chapter": 18,
            "verse": 62,
            "text": "Na kagiya a makalpas siran na pitharo iyan ko mangoda niyan: \"Witang ka sii so ipaghoto ta; sabnsabnar a riyaot ta sa kaphlalakaw ta ini a dokaw"
        },
        {
            "chapter": 18,
            "verse": 63,
            "text": "Pitharo (o mangoda niyan) a: \"Ino miyailaing ka gowani ko domkhata ko lakongan? Na mataan! a sakn na kiyalipatang ko so sda: Na da a lominipat rakn on ko kaaloya ko ron a rowar ko shaytan: Na miyakambaal sa lalan iyan ko kalodan a pakammsa"
        },
        {
            "chapter": 18,
            "verse": 64,
            "text": "Pitharo (o Mosa) a: \"Giyoto man so pphlolobaan ta\": Na komiyasoy siran ko kiyaiposan iran, sa gi iran panondogn so lakaw iran"
        },
        {
            "chapter": 18,
            "verse": 65,
            "text": "Na miyakatoon siran sa isa a oripn, a pd ko manga oripn Ami, a bigan Ami skaniyan sa limo a phoon ko hadapan Ami, go inndao Ami skaniyan phoon ko hadapan Ami sa katao"
        },
        {
            "chapter": 18,
            "verse": 66,
            "text": "Pitharo on o Mosa: \"Ino o onota ko rka, sa undaon ka rakn so inindao rka a ontol"
        },
        {
            "chapter": 18,
            "verse": 67,
            "text": "Pitharo o (Khidhr) a: \"Mataan! a ska na di ka dn makagaga phantang sa kapagonot ka rakn"
        },
        {
            "chapter": 18,
            "verse": 68,
            "text": "Na andamanaya i kakhapantangang ka ko dang ka skaniyan szba a katao"
        },
        {
            "chapter": 18,
            "verse": 69,
            "text": "Pitharo o (Mosa) a: \"Khatkhad akong ka, omiyog so Allah, a mapantang: Go da a zorangng ko a sogoan ka"
        },
        {
            "chapter": 18,
            "verse": 70,
            "text": "Pitharo (o Khidhr): \"Na o pagonot ka rakn, na ding ka rakn pagizaan so apiya antonaa, taman sa di ko rka mapanothol sa mawsay i sabap iyan"
        },
        {
            "chapter": 18,
            "verse": 71,
            "text": "Na lomiyalakaw siran a dowa: Taman sa kagiya a makada siran ko awang, na libo niyan. Pitharo (o Mosa): \"Ba aya kiyalboang ka on na pagldn ka so taw ron? Sabnsabnar a miyakanggolawla ka sa shay´ a tanto a marata"
        },
        {
            "chapter": 18,
            "verse": 72,
            "text": "Pitharo iyan: \"Ba akn da tharoa a mataan! a ska na di ka dn makagaga phantang sa kapagonot ka rakn"
        },
        {
            "chapter": 18,
            "verse": 73,
            "text": "Pitharo (o Mosa): \"Di akong ka khararangiti sabap ko kiyalipat akn, go di akong ka phaliyogati ko miyanggolawla ko sa margn"
        },
        {
            "chapter": 18,
            "verse": 74,
            "text": "Na lomiyalakaw siran a dowa: Taman sa minithoona iran a bagowamama, na biyono iyan. Pitharo (o Mosa): \"Ino ka phamono sa baraniyawa a da a sala iyan ka da a miyabono iyan a taw? Sabnsabnar a minggolawla ka sa shay´ a mala a pakasisingay"
        },
        {
            "chapter": 18,
            "verse": 75,
            "text": "Pitharo iyan: \"Ba ko rka da tharoa a mataan! a ska na da ka dn makagaga phantang sa ka pagonot ka rakn"
        },
        {
            "chapter": 18,
            "verse": 76,
            "text": "Pitharo (o Mosa): \"Amay ka iiza akn rka so apiya antonaa ko oriyan aya, na di akong ka dn phagonotaan: Sabnar a piyakataman ka so rason a phoon rakn"
        },
        {
            "chapter": 18,
            "verse": 77,
            "text": "Na lomiyalakaw a dowa oto: Taman sa kagiya a makatalingoma siran ko manga taw ko isa a ingd, na miyangni siran sa pangn´ngkn ko manga taw ron, na tiyaplis iran oba iran mapagana a dowa oto. Na miyakatoon siran roo sa sasilang a kota a marani ko kakhawthang iyan, na biyangon iyan. Pitharo (o Mosa): \"O pizinganin ka, na miyakakowa kawn dn sa sokay"
        },
        {
            "chapter": 18,
            "verse": 78,
            "text": "Pitharo (o Khidhr): \"Giyai dn i kapakapmblag akn ago ska: Panotholn ko rka so osayan ko pakatana o dang ka magaga phantang"
        },
        {
            "chapter": 18,
            "verse": 79,
            "text": "Na so pman so awang, na aya btad iyan na rk o manga miskin a ipphaningkawiyagn iran ko kalodan: Na kiyabayaan ko a kiyaaibi ko ron, ka adn ko khabolosan iran a dato a pkhowaan iyan a tgl so langowan a awang (a mapiya)"
        },
        {
            "chapter": 18,
            "verse": 80,
            "text": "Na so pman so bagowamama, na aya btad o mbala a loks iyan na miyamaratiyaya, na inikawan ami i baniyan siran kapaliyogati sa kandarowaka ago kaongkir"
        },
        {
            "chapter": 18,
            "verse": 81,
            "text": "Na kiyabayaan ami a sambian kiran o Kadnan iran sa tomo a di skaniyan sa kasosoti go lbi ron sa karanii kapangalimo"
        },
        {
            "chapter": 18,
            "verse": 82,
            "text": "Na so pman so sa silang a kota, na aya btad iyan na rk o dowa bagowamama, a manga ilo, sii ko bandar a ingd; na adn a matatago ko didalm iyan, a gadong a rk iran; na aya btad o ama iran na bilangataw: Na kabaya o Kadnan ka a iraot siran ko katarotop o bagr iran, na migmaw iran so gadong iran a limo a phoon ko Kadnan ka. Na kna a ba akn aya pinggolawla sa ba phoon ko Kadnan ka. Na kna a ba akn aya pinggolawla sa ba phoon sa kabaabaas akn. Giyotoman i osayan o pakatana o dang ka magaga phantang"
        },
        {
            "chapter": 18,
            "verse": 83,
            "text": "Na ipagiza iran rka (ya Mohammad) so Zolqarnain. Tharoang ka: \"Batiyaan ko rkano skaniyan sa pananadm"
        },
        {
            "chapter": 18,
            "verse": 84,
            "text": "Mataan! a Skami na piyakakhapaar Ami skaniyan ko lopa, go bigan Ami skaniyan ko langowan taman sa okit"
        },
        {
            "chapter": 18,
            "verse": 85,
            "text": "Na miyakakdg sa okit"
        },
        {
            "chapter": 18,
            "verse": 86,
            "text": "Taman sa kagiya a iraot ko pzdpan o alongan, na miyagda iyan a pzdp ko bowalan a mayaw: Na miyakatoon roo sa pagtaw: Pitharo Ami: \"Hay Zolqarnayn! (mbayabaya ka,) o ndan´g angka (siran), odi na magmbaal ka kiran sa mapiya"
        },
        {
            "chapter": 18,
            "verse": 87,
            "text": "Pitharo iyan: \"Sa taw a ndarowaka, na ziksaan Ami dn skaniyan; oriyan iyan na, phakandodn ko Kadnan iyan: Na siksaan iyan sa siksa a pakasisingay"
        },
        {
            "chapter": 18,
            "verse": 88,
            "text": "Na sa pman sa taw a maratiyaya, go nggalbk sa mapiya; na adn a bagian iyan a balas a mapiya, go thoroon Ami dn skaniyan ko sogoan Ami sa malbod"
        },
        {
            "chapter": 18,
            "verse": 89,
            "text": "Oriyan iyan na miyakakdg sa lalan"
        },
        {
            "chapter": 18,
            "verse": 90,
            "text": "Taman sa kagiya a iraot ko pzbangan o alongan, na miyagda iyan a pzbang ko pagtaw a da a inisnggay Ami kiran ko tampar rkaniyan a rnding"
        },
        {
            "chapter": 18,
            "verse": 91,
            "text": "Mawto dn man: Na sabnar a katawan Ami so zisii rkaniyan a tothol"
        },
        {
            "chapter": 18,
            "verse": 92,
            "text": "Oriyan iyan na miyakakdg sa lalan"
        },
        {
            "chapter": 18,
            "verse": 93,
            "text": "Taman sa kagiya a iraot ko pagltan a dowa a palaw, na miyakatoon ko obay a dowa oto sa pagtaw a margn a kapphakasabot iran sa katharo"
        },
        {
            "chapter": 18,
            "verse": 94,
            "text": "Pitharo iran: \"Hay Zolqarnayn, mataan! a so Yajoj ago so Majoj na pphaminasa siran ko lopa: Na o s´nggay ami ska sa tndan sa asara tagoing ka so pagltan ami ago siran sa rn"
        },
        {
            "chapter": 18,
            "verse": 95,
            "text": "Pitharo iyan a: \"So piyakikhapaar rakn skaniyan o Kadnan ko na aya tomo: Na ba ako niyo dn tabangi a bagr: Ka tagoan ko so pagltan iyo ago siran sa kota"
        },
        {
            "chapter": 18,
            "verse": 96,
            "text": "Witi ako niyo sa piyamilolang a potaw\"; taman sa kagiya a matilb iyan so pangltan o dowa pimping, na pitharo iyan: \"Biyagi niyo\", taman sa kagiya a mabaloy niyan oto a (lagid o) apoy, na pitharo iyan: \"Witi ako niyo sa mawdod akn on a galang"
        },
        {
            "chapter": 18,
            "verse": 97,
            "text": "Na da iran magaga i ba iran kaliyawawi skaniyan, go da iran magaga lom´bo"
        },
        {
            "chapter": 18,
            "verse": 98,
            "text": "Pitharo iyan: \"Giyai na limo a phoon ko Kadnan ko: Na amay ka makawma so diyandi o Kadnan ko, na mbalowin Iyan nai a ropt; na tatap a so diyandi o Kadnan ko na bnar"
        },
        {
            "chapter": 18,
            "verse": 99,
            "text": "Na botawanan Ami so sabaad kiran sa alongan oto na mizarndada iyan so sabaad: Na iyopn so sanggakala, na limodn Ami siran langon"
        },
        {
            "chapter": 18,
            "verse": 100,
            "text": "Na sandign Ami so Jahannam sa alongan oto ko manga kapir sa samporna a kasandig"
        },
        {
            "chapter": 18,
            "verse": 101,
            "text": "Siran na miyatago so manga mata iran ko rnding ko pananadm Rakn, go aya btad iran na di iran khabaraw mamamakin´g (so katharo o Allah)"
        },
        {
            "chapter": 18,
            "verse": 102,
            "text": "Ba aya tiyangkapan on o siran a miyamangongkir na khakowa iran so manga oripng ko a salakaw Rakn a manga panarigan? Mataan! a Skami na inithiyakap Ami so naraka Jahannam ko manga kapir (a pithiyagar) a darpa"
        },
        {
            "chapter": 18,
            "verse": 103,
            "text": "Tharoang ka (ya Mohammad): \"Ba ami rkano phanothola so titho a miyangalologi ko manga galbk"
        },
        {
            "chapter": 18,
            "verse": 104,
            "text": "Siran so miyailang so galbk iran ko kawyagoyag ko doniya a siran na tatarimaan iran sa mataan! a siran na gii siran phiyapiya sa galbk"
        },
        {
            "chapter": 18,
            "verse": 105,
            "text": "Siran man so miyamangongkir ko manga ayat o Kadnan iran, go so kimbaratmowaan Rkaniyan: Na miyailang so manga galbk iran, na da a pakatindgn Ami a bagian iran ko alongan a qiyamah a timbang (iran)"
        },
        {
            "chapter": 18,
            "verse": 106,
            "text": "Giyoto man i balas kiran, a so naraka Jahannam; sabap ko kiya ongkir iran, go kinowa iran so manga ayat akn ago so manga sogo akn a kasandagan"
        },
        {
            "chapter": 18,
            "verse": 107,
            "text": "Mataan! a so miyamaratiyaya, go pinggalbk iran so manga pipiya, na miyabaloy a bagian iran so manga sorga Pirdaws (a pithiyagar) a darpa"
        },
        {
            "chapter": 18,
            "verse": 108,
            "text": "Makakakal siran on: Di siran on khabaya mawa"
        },
        {
            "chapter": 18,
            "verse": 109,
            "text": "Tharoang ka: \"Apiya mbaloy so kalodan a dawat (a isorat) ko manga katharo o Kadnan ko, na thaman dn so kalodan na di pn thaman so manga katharo o Kadnan ko, apiya mgay Kami sa lagid iyan a iyoman on"
        },
        {
            "chapter": 18,
            "verse": 110,
            "text": "Tharoang ka (ya Mohammad) a: \"Sakn na matag manosiya a lagid iyo, a iphagilaham rakn, a aya bo a tohan iyo na tohan a Isaysa; na sadn sa taw a aya btad iyan na aarapn iyan so kimbaratmowaan ko Kadnan iyan, na nggalbk sa galbk a mapiya, go di niyan phakisakotowi so soasoat ko Kadnan iyan sa isa bo"
        }
    ]
}