{
    "pages": [
        {
            "chapter": 20,
            "verse": 52,
            "text": "(Musa) aravuga ati “Ubumenyi bwabyo buri mu gitabo kwa Nyagasani wanjye. Nyagasani wanjye ntajya yibeshya cyangwa ngo yibagirwe.”"
        },
        {
            "chapter": 20,
            "verse": 53,
            "text": "Ni We wabagiriye isi nk’isaso, anabashyiriramo amayira menshi ndetse anabamanurira amazi mu kirere (imvura), nuko tuyameresha ibimera by’amoko atandukanye"
        },
        {
            "chapter": 20,
            "verse": 54,
            "text": "Ngaho nimurye (muri ibyo bimera) munabiragiremo amatungo yanyu. Mu by’ukuri muri ibyo harimo ibimenyetso (bigaragaza ubushobozi bwa Allah) ku banyabwenge"
        },
        {
            "chapter": 20,
            "verse": 55,
            "text": "Twabaremye tubakomoye mu gitaka, ni na cyo tubasubizamo (igihe mwapfuye), ndetse ni na cyo tuzongera kubavanamo ku yindi nshuro (igihe cyo kuzurwa)"
        },
        {
            "chapter": 20,
            "verse": 56,
            "text": "Mu by’ukuri (Farawo) twamweretse ibitangaza byacu byose, ariko yarabihinyuye yanga no kwemera"
        },
        {
            "chapter": 20,
            "verse": 57,
            "text": "(Farawo) aravuga ati “Ese wazanywe no kutwirukana mu gihugu cyacu ukoresheje uburozi bwawe, yewe Musa?”"
        },
        {
            "chapter": 20,
            "verse": 58,
            "text": "“Rwose natwe tuzakuzanira uburozi bumeze nka bwo; bityo tanga igihe n’ahantu hakwiye ho kuzahurira na we, ku buryo ntawe uzabura muri twese.”"
        },
        {
            "chapter": 20,
            "verse": 59,
            "text": "(Musa) aravuga ati “Tuzahure ku munsi mukuru mwaserutse, kandi (icyo gihe) abantu bazakoranywe ari mu gitondo ku gasusuruko.”"
        },
        {
            "chapter": 20,
            "verse": 60,
            "text": "Nuko Farawo aragenda, maze acura imigambi ye mibisha, nyuma aragaruka (kuri wa munsi mukuru bumvikanye)"
        },
        {
            "chapter": 20,
            "verse": 61,
            "text": "Musa arababwira ati “Muramenye mutorama! Ntimuhimbire Allah ikinyoma atavaho akabarimbuza ibihano. Kandi rwose abahimbiye (Allah) ikinyoma bazorama!”"
        },
        {
            "chapter": 20,
            "verse": 62,
            "text": "Nuko (abarozi ba Farawo) bajya impaka hagati yabo, bongorerana ku cyo bagomba gukora"
        },
        {
            "chapter": 20,
            "verse": 63,
            "text": "(Abarozi) baravuga bati “Aba bombi (Musa na Haruna) ni abarozi. Umugambi wabo ni uwo kubamenesha mu gihugu cyanyu bakoresheje uburozi bwabo, bakabakura ku myemerere yanyu ntangarugero.”"
        },
        {
            "chapter": 20,
            "verse": 64,
            "text": "(Barabwirana bati) “Ngaho nimwegeranye imigambi yanyu, maze muze ku murongo. Kandi arahiriwe uri butsinde uyu munsi.”"
        }
    ]
}